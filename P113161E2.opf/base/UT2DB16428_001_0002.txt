ཞེས་ས་མ་ཐོབ་པའི་སེམས་བསྐྱེད་ལ་སྨོན་པ་སེམས་བསྐྱེད་དང༌། ས་ཐོབ་པའི་སེམས་བསྐྱེད་ལ་འཇུག་པ་སེམས་བསྐྱེད་དུ་འདོད་ཅིང༌། ལོ་ཙྪ་བ་ཆེན་པོས་ཀྱང་དེ་ལྟར་དུ་བཞེད་དོ། །ཆོས་ཀྱི་བཤེས་གཉེན་གྱི་ཚིག་གསལ་ལས། སྨོན་པ་ཞེས་བྱ་བ་ནི་སྨོན་པ་ཙམ་སྟེ། ཚོགས་བསགས་པས་སེམས་བསྐྱེད་དེ་ཆོ་གས་བླང་བར་ཡང་མ་བྱས་པའོ། །འཇུག་པ་ཞེས་བྱ་བ་ནི། དགེ་བའི་བཤེས་གཉེན་

（ ༣༡བ་ ） མཉེས་པར་བྱས་ཏེ་ཡང་དག་པར་བླངས་པ་ལས་བྱུང་བའི་སེམས་བསྐྱེད་པ་ནས་བརྩམས་ཏེ། བར་ཆད་མེད་པའི་སེམས་བསྐྱེད་ཀྱི་བར་དུ་གཏོགས་པའི་སྒྲུབ་པའི་སྤྱོད་པའོ་ཞེས་གསུངས་པས་ཆོ་གས་མ་བླངས་པའི་སེམས་བསྐྱེད་ལ་སྨོན་པ་སེམས་བསྐྱེད་དང༌། ཆོ་གས་བླངས་པ་ལ་འཇུག་པ་སེམས་བསྐྱེད་དུ་བཞེད་དོ། ། སློབ་དཔོན་སྐལ་ལྡན་གྱིས། འདུན་སོགས་གསུམ་གྱི་དབྱེ་བ་ཡིས། །སྨོན་པའི་སེམས་ནི་དང་པོ་གསུམ། །འཇུག་པ་ཞེས་བྱའི་སེམས་རྣམས་ནི། །བཅུ་དགུ་རྣམས་སུ་འདོད་པ་ཡིན། །ཞེས་གསུངས་པས། སེམས་བསྐྱེད་ཉེར་གཉིས་ཀྱི་ནང་ནས་དང་པོ་གསུམ་སྨོན་སེམས་དང༌། ལྷག་མ་བཅུ་དགུ་འཇུག་སེམས་སུ་བཞེད་དོ༑ ༑གཞན་ཡང་ཕྱིར་མི་ལྡོག་གི་རྟགས་མ་ཐོབ་པ་སྨོན་པ་སེམས་བསྐྱེད་དང༌། ཐོབ་ནས་འཇུག་པ་སེམས་བསྐྱེད་དང༌། འབྲས་བུ་ལ་དམ་བཅའ་བ་སྨོན་སེམས་དང༌༑ རྒྱུ་ལ་དམ་བཅའ་བ་འཇུག་སེམས་སུ་བཞེད་དོ། །གཉིས་པ་ནི། ཕྱོགས་དང་པོ་ལྟར་ན། བྱང་སེམས་ཀྱི་སྦྱོར་ལམ་དུ་སྒོམ་བྱུང་གཙོ་བོར་གྱུར་བའི་བྱ་བས་ཟིན་པའི་སེམས་བསྐྱེད་མེད་པར་འགྱུར་ཏེ། བྱང་སེམས་ཀྱི་སྦྱོར་ལམ་ན་འཇུག་པ་སེམས་བསྐྱེད་མེད་པའི་ཕྱིར་རོ། །འདོད་ན། དེར་སྦྱོར་བ་དང་མཚུངས་པར་ལྡན་པའི་སེམས་བསྐྱེད་མེད་པར་འགྱུར་ར ོ། ། འདོད་པར་མི་ནུས་ཏེ། དེ་ལ་ཁ་ཅིག་ནི་ས་དང་པོ་ལ་འཇུག་པའི་ལམ་གྱིས་བསྡུས་སོ་ཞེས་གསུངས་པའི་ཕྱིར་རོ། །གཞན་ཡང་བྱང་སེམས་སོ་སྐྱེ་ལ་བྱང་སེམས་ཀྱི་སྡོམ་པ་མེད་པར་འགྱུར་ཏེ། བྱང་སེམས་སོ་སྐྱེ་ལ་འཇུག་པ་སེམས་བསྐྱེད་མེད་པའི་ཕྱིར་རོ། ཁྱབ་པ་ཡོད་དེ། སྒོམ་རིམ་དང་པོ་ལས། གང་ཕན་ཆད་སྡོམ་པ་བཟུང་སྟེ། ཚོགས་རྣམས་ལ་བཞུགས་པ་དེ་ནི་འཇུག་པའི་སེམས་སོ། །ཞེས་གསུངས་པའི་ཕྱིར་རོ། །འདོད་པར་ཡང་མི་ནུས་ཏེ། བསླབ་བཏུས་ལས། ཅི་སར་མ་ཆུད་པ་ལ་ཡང་བྱང་ཆུབ་སེམས་དཔའི་སྡོམ་པའི་དབང་དུ་བྱས་པ་ཡོད་དམ་ཞེ་ན། ཡོད་པར་རིག་པར་བྱ་སྟེ། ཞེས་གསུངས་སོ། ། གཉིས་པ་ལྟར་ན་ཡང་མི་འཐད་དེ།

སྨོན་སེམས་ལ་ཆོ་ག་མེད་པའི་ཤེས་བྱེད་མེད་པའི་ཕྱིར་དང༌། མདོ་ཀུན་ལས་བཏུས་ཀྱི་འགྲེལ་པ་དང༌། སྤྱོད་འཇུག་གི་འགྲེལ་པར་ནག་པོ་པས་ཀྱང་སྨོན་འཇུག་གི་ཆོ་ག་སོ་སོའི་རྣམ་བཞག་མཛད་པའི་ཕྱིར་དང༌༑ མཁས་པ་སྔ་མ་རྣམས་ཀྱིས་ཀྱང་སྨོན་སེམས་ཀྱི་ཆོ་ག་སྔོན་དུ་བླངས་ནས་བརྟན་པར་བྱས་ཏེ། སྤྱིར་སྡོམ་པའི་ཆོ་ག་མཛད་པའི་ཕྱིར་རོ། །གསུམ་པ་ཡང་མི་རིགས་ཏེ། ཐེག་ཆེན་གྱི་ཚོགས་ལམ་འབྲིང་ནས་བྱང་ཆུབ་ཏུ་ཆས་པ་དང་བྱང་ཆུབ་སྒྲུབ་པའི་བྱ་བས་ཟིན་པར་འཇོག་དགོས་པའི་ཕྱིར་རོ། །བཞི་པ་ལྟར་ན་ཡང་མི་འཐད་དེ། དང་པོ་ལ་བཀོད་པའི་སྐྱོན་གྱིས་གནོད་པའི་ཕྱིར་དང༌། གཞན་ཡང་དོན་དམ་སེམས་བསྐྱེད་མ་ཐོབ་པའི་བྱང་སེམས་འཕགས་པ་ཡོད་པར་འགྱུར་ཏེ། འཇུག་སེམས་མ་ཐོབ་པའི་བྱང་སེམས་འཕགས་པ་ཡོད་པའི་ཕྱིར་རོ། །རྟགས་ཁྱབ་ཁས་བླངས། འདོད་ན། རྣམ་པར་མི་རྟོག་པའི་ཡེ་ཤེས་མ་ཐོབ་པའི་བྱང་སེམས་འཕགས་ （ ༣༢ན་ ） པ་ཡོད་པར་འགྱུར་རོ། །ལྔ་པ་ཡང་མི་འཐད་དེ། སྨོན་སེམས་ཀྱི་ཐོབ་བྱ་བྱང་ཆུབ་ཀྱི་ཆེད་དུ་རྒྱུ་ཕྱིན་དྲུག་ལ་དམིགས་པ་ཡོད་ལ། འཇུག་སེམས་ཀྱིས་ཀྱང་བྱང་ཆུབ་ལ་དམིགས་པ་ཡོད་པའི་ཕྱིར་དང༌། ཡང་དག་རྫོགས་པའི་བྱང་ཆུབ་འདོད། །ཅེས་པས་སེམས་བསྐྱེད་སྤྱིའི་མཚན་ཉིད་སྟོན་པའི་ཕྱིར་རོ། །འོ་ན་སྨོན་འཇུག་གི་ཁྱད་པར་ཇི་ལྟ་བུ་ཞེ་ན། སྨོན་པ་སེམས་བསྐྱེད་ཀྱི་མཚན་ཉིད། ཐེག་པ་ཆེན་པོའི་སེམས་བསྐྱེད་གང་ཞིག བྱང་ཆུབ་སྒྲུབ་པའི་བྱ་བས་མ་ཟིན་པའོ། །འཇུག་པ་སེམས་བསྐྱེད་ཀྱི་མཚན་ཉིད། ཐེག་པ་ཆེན་པོའི་སེམས་བསྐྱེད་གང་ཞིག བྱང་ཆུབ་སྒྲུབ་པའི་བྱ་བས་ཟིན་པའོ། །དཔེར་ན་ཡུལ་དེར་འགྲོ་འདོད་པའི་བློ་སྐྱེས་པ་ཙམ་དང༌། དེ་ནས་ལམ་དུ་ཞུགས་ནས་འགྲོ་བའི་བྱ་བས་ཟིན་པ་ལྟ་བུའོ། །དེ་ཡང་བསླབ་བཏུས་ལས། བྱང་ཆུབ་ཀྱི་སེམས་དེ་ནི་རྣམ་པ་གཉིས་ཏེ། བྱང་ཆུབ་ཏུ་སྨོན་པའི་སེམས་དང་བྱང་ཆུབ་ཏུ་ཆས་པའི་སེམས་སོ། ། སྡོང་པོ་བཀོད་པའི་མདོ་ལས་གསུངས་པ།

རིགས་ཀྱི་བུ་སེམས་ཅན་གང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་སེམས་སྨོན་པ་དེ་དག་ཀྱང་དཀོན་ནོ༑ ༑དེ་བས་ཀྱང་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཆས་པའི་སེམས་ཤིན་ཏུ་དཀོན་ནོ། །ཞེས་འབྱུང་བ་ལྟ་བུའོ། །ཞེས་དང༌། སྤྱོད་འཇུག་ལས། བྱང་ཆུབ་སེམས་དེ་མདོར་བསྡུས་ན། །རྣམ་པ་གཉིས་སུ་ཤེས་བྱ་སྟེ། །བྱང་ཆུབ་སྨོན་པའི་སེམས་དང་ནི། །བྱང་ཆུབ་འཇུག་པ་ཉིད་ཡིན་ནོ། །འགྲོ་བར་འདོད་དང་འགྲོ་བ་ཡི། །བྱེ་བྲག་ཇྀ་ལྟར་ཤེས་པ་ལྟར། །དེ་བཞིན་མཁས་པས་འདི་གཉིས་ཀྱི། །བྱེ་བྲག་རིམ་བཞིན་ཤེས་པར་བྱ། །ཞེས་གང་གསུངས་པའོ། །དེ་ཡང་སྨོན་པ་སེམས་བསྐྱེད་ནི། ལས་དང་པོ་བ་ཁོ་ནའི་ཡིན་ཏེ། དེ་ཡང་སྒོམ་རིམ་དང་པོ་ལས། འགྲོ་བ་དེ་དག་ལ་ཕན་པའི་ཕྱིར། སངས་རྒྱས་སུ་གྱུར་ཅིག་ཅེས་གང་ཐོག་མར་དོན་དུ་གཉེར་བ་དེ་ནི་སྨོན་པའི་སེམས་སོ། །གང་ཕན་ཆད་སྡོམ་པ་བཟུང་སྟེ་ཚོགས་རྣམས་ལ་ཞུགས་པ་དེ་ནི་འཇུག་པའི་སེམས་སོ། །ཞེས་གསུངས་ སོ༑ ༑དེས་ན་སྨོན་སེམས་ནི། ཚོགས་ལམ་ཆུང་ངུ་ན་ཡོད་ལ། འཇུག་སེམས་ནི། ཚོགས་ལམ་འབྲིང་ནས་ཡོད་དོ། །ལྷ་དབང་བློས་མཛད་པའི་ཤེར་ཕྱིན་གྱི་འགྲེལ་པའི་དོན་སྒོམ་པའི་བཤད་པ་ལས། བྱང་ཆུབ་ཀྱི་སེམས་ནི་རྣམ་པ་གཉིས་སྟེ། སྨོན་པའི་བྱང་ཆུབ་ཀྱི་སེམས་དང༌། འཇུག་པའི་བྱང་ཆུབ་ཀྱི་སེམས་སོ། །དེ་ལ་སྨོན་པ་བྱང་ཆུབ་ཀྱི་སེམས་ནི། ས་ལྟ་བུའོ། །འཇུག་པ་བྱང་ཆུབ་ཀྱི་སེམས་ནི། གསེར་ལྟ་བུ་ནས་སྤྲིན་ལྟ་བུའི་བར་ཉི་ཤུ་རྩ་གཅིག་གོ །ཞེས་གསུངས་སོ། ། བརྡ་ལས་བྱུང་བའི་སེམས་བསྐྱེད་ནི། མདོ་སྡེ་རྒྱན་ལས། གྲོགས་སྟོབས་རྒྱུ་སྟོབས་རྩ་བའི་སྟོབས། །ཐོས་སྟོབས་དགེ་བ་གོམས་པ་ལས། །མི་བརྟན་པ་དང་བརྟན་འབྱུང་བ། །གཞན་གྱིས་བསྟན་པའི་སེམས་བསྐྱེད་བཤད། །ཅེས་གསུངས་པ་ལྟར། གྲོགས་ （ ༣༢བ་ ） སྟོབས་ནི། དགེ་བའི་བཤེས་གཉེན་དང༌། རྒྱུ་རིགས་ཀྱི་སྟོབས་དང༌། དགེ་བའི་རྩ་བ་རིགས་རྒྱས་པའི་སྟོབས་དང༌།

ཐེག་ཆེན་གྱི་སྡེ་སྣོད་མང་དུ་ཐོས་པའི་སྟོབས་དང༌། ཚེ་འདིར་ཐོས་བསམ་སོགས་དགེ་བ་ཡང་ཡང་གོམས་པའི་སྟོབས་ལས་སྐྱེ་བ་སྟེ་ལྔ་ལས། དང་པོ་མི་བརྟན་པ་དང༌། ལྷག་མ་བཞི་བརྟན་པའོ། །ཆོས་ཉིད་ཀྱི་ཐོབ་པ་ནི། མདོ་སྡེ་རྒྱན་ལས། སངས་རྒྱས་རྣམས་ནི་རབ་མཉེས་བྱས། །བསོད་ནམས་ཡེ་ཤེས་ཚོགས་རབ་བསགས། ། ཆོས་ལ་མི་རྟོག་ཡེ་ཤེས་ནི། །སྐྱེས་ཕྱིར་དེ་ནི་དམ་པར་འདོད། །ཆོས་དང་སེམས་ཅན་རྣམས་དང་ནི། །དེ་ཡི་བྱ་བས་སངས་རྒྱས་ཉིད། །མཆོག་ལ་སེམས་མཉམ་རྙེད་པའི་ཕྱིར། །དེ་ཡིས་རབ་དགའ་ཁྱད་པར་འཕགས། །ཞེས་གསུངས་པ་ལྟར་ རོ༑ ༑གསུམ་པ་ནི། དེ་ཡང་ས་གསེར་ཟླ་བ་མེ། །ཞེས་སོགས་འཆད་པར་འགྱུར་བ་ལྟར་རོ། །བཞི་པ་ནི། མདོ་སྡེ་རྒྱན་ལས། སེམས་བསྐྱེད་དེ་ནི་ས་རྣམས་ལ། ། མོས་དང་ལྷག་བསམ་དག་པ་དང༌། །རྣམ་པར་སྨིན་པ་གཞན་དུ་འདོད། །དེ་བཞིན་སྒྲིབ་པ་སྤངས་པའོ། །ཞེས་གསུངས་པ་ལྟར་རོ། ། གསུམ་པ་ལ་གསུམ། བླང་བར་བྱ་བའི་ཡུལ། །ལེན་པ་པོའི་གང་ཟགཇི་ལྟར་ལེན་པའི་ཚུལ་ལོ། །དང་པོ་ནི། བྱང་ཆུབ་སེམས་དཔའི་སྡོམ་ལྡན་གྱི་བླ་མ་ལས་བླང་བར་བྱ་ཞིང༌། གལ་ཏེ་མེད་ན། སངས་རྒྱས་བྱང་སེམས་ཀྱི་སྐུ་གཟུགས་ཁྱད་པར་ཅན་ལ་སངས་རྒྱས་དང་བྱང་སེམས་དངོས་ཀྱི་འདུ་ཤེས་དང༌། ཕྱོགས་བཅུའི་སངས་རྒྱས་དང་བྱང་ཆུབ་སེམས་དཔའ་མངོན་སུམ་དུ་བཞུགས་པར་མོས་པའི་དྲུང་དུའོ། །གཉིས་པ་ནི། ལམ་སྒྲོན་ལས། སོ་སོར་ཐར་པ་རིགས་བདུན་གྱི།། རྟག་ཏུ་སྡོམ་གཞན་ལྡན་པ་ལ། །བྱང་ཆུབ་སེམས་དཔའི་སྡོམ་པ་ཡི། །སྐལ་བ་ཡོད་ཀྱི་གཞན་དུ་མིན། །ཞེས་གསུངས་པ་ལྟར་རོ། །འོ་ན། ལྷ་དང་ཀླུའི་རྟེན་ལ་ཡང་སེམས་བསྐྱེད་སྐྱེ་བར་བཤད་པ་དང་འགལ་ལོ་ཞེ་ན། སྐྱོན་མེད་དེ། ཁས་མ་བླངས་ཀྱང་སོ་ཐར་རིགས་བདུན་གང་རུང་གི་མི་མཐུན་ཕྱོགས་རང་བཞིན་གྱི་ཁ་ན་མ་ཐོ་བ་ལས་མ་ལོག་པར། བྱང་སེམས་ཀྱི་སྡོམ་པ་ལེན་པའི་སྐལ་བ་མེད་ཅེས་པའི་དོན་ནོ། །གསུམ་པ་ནི། ཇི་ལྟར་སྔོན་གྱི་བདེ་གཤེགས་ཀྱིས། །བྱང་ཆུབ་ཐུགས་ནི་བསྐྱེད་པ་དང༌།

།བྱང་ཆུབ་སེམས་དཔའི་བསླབ་པ་ལ། །དེ་དག་རིམ་བཞིན་གནས་པ་ལྟར། །དེ་བཞིན་འགྲོ་ལ་ཕན་དོན་དུ། །བྱང་ཆུབ་སེམས་ནི་བསྐྱེད་བགྱི་ཞིང༌། །དེ་བཞིན་དུ་ནི་བསླབ་པ་ལའང༌། །རིམ་པ་བཞིན་དུ་བསླབ་པར་བགྱི། །ཞེས་པ་ལྟ་བུའི་སྒོ་ནས་སོ། ། བཞི་པ་ལ་གཉིས། ཐུན་མོང་གི་བསླབ་བྱ་དང༌། སོ་སོའི་བསླབ་བྱའོ། ། དང་པོ་ལ་བསླབ་པར་བྱ་བའི་ཆོས་གསུམ་ནི། ཐེག་ཆེན་དགེ་བའི་བཤེས་གཉེན་ལ་གུས་པ། དཀོན་མཆོག་གསུམ་གྱི་གདུང་མི་གཅོད་པ། སེམས་ཅན་བློས་མི་སྤང་བའོ། །ཤེས་པར་བྱ་བའི་ཆོས་བཞི་ནི། （ ༣༣ན་ ） ལྟུང་བ་དང༌། ལྟུང་བའི་གཟུགས་བརྙན་གཉིས། ལྟུང་མེད་དང༌། ལྟུང་མེད་ཀྱི་གཟུགས་བརྙན་གཉིས་སྟེ་བཞིའོ༑ ༑སེམས་བསྐྱེད་ཀྱི་མི་མཐུན་ཕྱོགས་གསུམ་ནི། ཞུམ་པ་དང༌། སྒྱིད་ལུག་པ་དང༌། འཁོར་བའི་ཉེས་དམིགས་ཀྱིས་སྐྲག་པ་སྟེ་གསུམ་སྤངས་པ་ལ་བསླབ་པའོ༑ ༑གཉིས་པ་སོ་སོའི་བསླབ་བྱ་ལ་གཉིས། སྨོན་པ་དང༌། འཇུག་པའྀ་བསླབ་བྱའོ༑ ༑དང་པོ་ལ་གཉིས་འགལ་རྐྱེན་སྤང་བ་དང༌། མཐུན་རྐྱེན་སྒྲུབ་པའི་བསླབ་བྱའོ༑ ༑དང་པོ་ནི། རྒྱུ་དྲུག་སྤང་བ་ལ་བསླབ་བོ། །རྒྱུ་དྲུག་ནི། ནག་པོའི་ཆོས་བཞི༑ མི་དགེ་བའི་གྲོགས་པོ་བསྟེན་པ། བསམ་པ་ཕྲག་དོག་པ། རྒྱུད་ལ་འཁོན་དུ་འཛིན་པ། གཞན་ཡིད་གསོད་པ། ཐམས་ཅད་དུ་དམན་པ་ལ་མོས་པའོ། ། གཉིས་པ་ནི། སྐྱེས་བུ་དམ་པའི་སྨོན་པ་གསུམ་དང༌། གང་གི་སྤང་བྱ་སྤོང་བྱེད་ཀྱི་གཉེན་པོ་མཐའ་དག་ལ་བསླབ་པའོ། །སྨོན་པ་གསུམ་ནི། རྫོགས་པའི་བྱང་ཆུབ་ཐོབ་པར་བྱའོ་སྙམ་པ་འབྲས་བུ་ལ་སྨོན་པ་དང༌། ས་ལམ་ཐམས་ཅད་ལ་བསླབ་པར་བྱའོ་སྙམ་པ་ཐབས་ལ་སྨོན་པ་དང༌། སེམས་ཅན་ཐམས་ཅད་ཀྱི་རེ་བ་བསྐང་བར་བྱའོ་སྙམ་པ་འཕྲིན་ལས་ལ་སྨོན་པའོ། ། གཉིས་པ་འཇུག་པའི་བསླབ་བྱ་ལ་ཡང༌། འགལ་རྐྱེན་སྤང་བ་དང༌། མཐུན་རྐྱེན་སྒྲུབ་པའི་བསླབ་བྱ་གཉིས་ལས། དང་པོ་ལ། རང་དོན་ཤེས་རབ་ཀྱི་བགེགས་གསུམ། གཞན་དོན་ཉམས་པའི་རྒྱུ་ལྔ་སྤང་བའོ། །དང་པོ་ནི། ཐོས་པ་ལ་མི་མོས།

བསམ་པ་ལ་གཡེལ། སྒོམ་པ་ལ་ལྷོད་པའོ། །གཉིས་པ་ནི། སྦྱོར་བ་ལ་ལེ་ལོ་ཆེ་བ། སྤྱོད་པ་ལ་གཞན་མ་དད་པ། དངོས་གཞིའི་དུས་སུ་ཆོས་ཀྱིས་ཕན་མི་འདོགས༑ ཆོས་མ་ཡིན་པས་ཕན་འདོགས། རྗེས་ལམ་གོལ་པ་ལ་སྦྱོར་བའོ།། གཉིས་པ་ལ་གཉིས། མི་ཉམས་པའི་རྒྱུ་དང༌། འཕེལ་བའི་རྐྱེན་ལ་བསླབ་པའོ། ། དང་པོ་ལ་ཚེ་འདིར་མི་ཉམས་པའི་རྒྱུ་དྲན་པ་གསུམ་ནི། སྐྱེས་པའི་ཕན་ཡོན། ཉམས་པའི་ཉེས་དམིགས། རྙེད་པར་དཀའ་བ་དྲན་པའོ། །ཕྱི་མར་མི་ཉམས་པའི་རྒྱུ་ཐབས་གསུམ་ནི། ཡན་ལག་བདུན་པ་དུས་གསུམ་དུ་བྱེད་པ། རྒྱལ་བ་སྲས་བཅས་ལ་གསོལ་བ་འདེབས་པ། བདུད་ལས་སྤོང་བའོ། །གཉིས་ཀར་མི་ཉམས་པའི་རྒྱུ་འདུན་པ་ལྔ་ནི། སེམས་ཅན་དང༌། ཆོས་དང༌། བྱང་ཆུབ་ཀྱི་སེམས་དང༌། དགེ་བའི་བཤེས་གཉེན་ལ་གཅེས་པར་འཛིན་པ་དང༌། མྱུར་དུ་སངས་རྒྱས་ཐོབ་པར་འདུན་པའོ། །གཉིས་པ་འཕེལ་བའི་རྐྱེན་ལ། དཀར་པོའི་ཆོས་བཞི་ལ་བསླབ་པ་ནི། རྫུན་མི་སྨྲ་བ་གཞན་ཐེག་ཆེན་ལ་སྦྱོར་བ། བྱང་སེམས་ལ་སྟོན་པའི་འདུ་ཤེས༑ སེམས་ཅན་ལ་ལྷག་པའི་བསམ་པས་སྤྱོད་པའོ། །གཞན་ཡང༌། ཚད་མེད་པ་བཞི་ལ་བསླབ་པའོ། །གསུམ་པ་འབྲས་བུ་ལ་གཉིས་ལས། གནས་སྐབས་ཀྱི་འབྲས་བུ་ལ། སྡིག་པ་ཟད་པར་འགྱུར་བ་ནི། སྤྱོད་འཇུག་ལས། སྡིག་པ་སྟོབས་ཆེན་མི་བཟད་བྱས་ན་ཡང༌། །དཔའ་ （ ༣༣བ་ ） ལ་བརྟེན་ནས་འཇིགས་པ་ཆེན་པོ་ལྟར། །གང་ལ་བརྟེན་ནས་ཡུད་ཀྱིས་སྒྲོལ་འགྱུར་བ། །དེ་ལ་བག་ཡོད་ལྡན་རྣམས་ཅིས་མི་བརྟེན། །ཞེས་པ་ལྟ་བུ་རྣམས་སོ། །བསོད་ནམས་རླབས་ཆེན་ཐོབ་པར་འགྱུར་བ་ནི། དཔལ་སྦྱིན་གྱིས་ཞུས་པ་ལས། བྱང་ཆུབ་སེམས་ཀྱི་བསོད་ནམས་གང༌། །གལ་ཏེ་དེ་ལ་གཟུགས་མཆིས་ན། །ནམ་མཁའི་ཁམས་ནི་ཀུན་གང་སྟེ༑ དེ་ནི་དེ་བས་ལྷག་པར་འགྱུར། །ཞེས་གསུངས་པ་ལྟ་བུ་རྣམས་སོ། །མཐར་ཐུག་གི་འབྲས་བུ་ནི། སེམས་འགྲེལ་ལས། བྱང་ཆུབ་སེམས་ནི་མ་བསྐྱེད་པར། ། སངས་རྒྱས་ནམ་ཡང་མི་ཐོབ་ཅིང༌། །འཁོར་བར་བདག་གཞན་དོན་སྒྲུབ་པའི། ། ཐབས་གཞན་ཡོད་པ་མ་ཡིན་ནོ།

།ཞེས་སོ། ། གསུམ་པ་འགྲེལ་པ་ལ། མཚན་ཉིད་ཅན་གྱི་དབྱེ་བ་དང༌། མཚན་ཉིད་ལ་རྩོད་པ་སྤང་བ་གཉིས་ལས། དང་པོ་ལ། སེམས་བསྐྱེད་པ་ནི། མཚོན་བྱའོ། །ཆེད་དུ་བྱ་བ་གཞན་གྱི་དོན་དུ་ཡང་དག་པར་རྫོགས་པའི་བྱང་ཆུབ་ལ་དམིགས་པའི་རང་གི་གྲོགས་འདོད་པ་དང་མཚུངས་ལྡན་དུ་འབྱུང་བའི་གཙོ་བོ་ཡིད་ཀྱི་ཤེས་པ་ནི་མཚན་ཉིད་དོ། །དབྱེ་ན། སྨོན་པ་དང་འཇུག་པའི་ངོ་བོ་ཉིད་རྣམ་པ་གཉིས་སོ།། སེམས་བསྐྱེད་པའི་ཚུལ་ཇི་ལྟ་བུ་ཞེ་ན། རང་ཉིད་སངས་རྒྱས་སུ་གྲུབ་ནས་སེམས་ཅན་གཞན་གྱི་དོན་གྱི་ཕྱིར་ཐེག་པ་གསུམ་རང་རང་གི་སྐལ་བ་ཇི་ལྟ་བ་བཞིན་དུ་རིགས་དང་མཐུན་པའི་ཆོས་སྟོན་པ་སོགས་ལ་འབད་པར་བྱའོ། །ཞེས་པའི་རྣམ་པ་ཅན་ནོ། །གཉིས་པ་ལ་རྩོད་ལན་གཉིས་ལས། དང་པོ་ནི། གང་ལ་རྩོད་ན། ཡང་དག་རྫོགས་པའི་བྱང་ཆུབ་འདོད། །ཅེས་པའི་སྒྲ་ཇི་བཞིན་པ་ལ་རྩོད་པའོ། ། གང་གིས་རྩོད་ན་སེམས་སེམས་བྱུང་འགལ་བར་འདོད་པ་རྣམས་ཀྱིས་སོ། །ཚུལ་ཇི་ལྟར་རྩོད་ཅེ་ན། ཡང་དག་པར་རྫོགས་པའི་བྱང་ཆུབ་འདོད་པ་ཉིད་ནི་ཆོས་ཅན། ཇི་ལྟར་ན་སེམས་བསྐྱེད་པ་ཡིན་པར་འགྱུར་ཏེ་མ་ཡིན་པར་ཐལ། སེམས་ལས་བྱུང་བ་ཡིན་པའི་ཕྱིར། ཁྱབ་པ་ཡོད་དེ། སེམས་བསྐྱེད་པ་ནི། སྤྲོ་བ་ཆེ་དང་རྩོམ་པ་ཆེ། །དོན་ཆེ་བ་དང་འབྱུང་བ་ཆེ། །བྱང་ཆུབ་སེམས་དཔའི་སེམས་དཔའ་སྟེ། ། དོན་གཉིས་ལྡན་པའི་སེམས་འབྱུང་བ། །ཞེས་བཤད་པས། སེམས་པ་དང་མཚུངས་ལྡན་གྱི་སེམས་ཡུལ་ཁྱད་པར་དུ་འཕགས་པ་རང་གཞན་གྱི་དོན་གཉིས་སྣང་བ་ཅན་དུ་འབྱུང་བ་མ་ཡིན་ནམ་སྟེ་ཡིན་པའི་ཕྱིར་རོ། །རྟགས་གྲུབ་སྟཻ། ཡང་དག་པར་རྫོགས་པའི་བྱང་ཆུབ་དེ་དོན་དུ་གཉེར་བ་དགེ་བའི་ཆོས་ལ་འདུན་པ་ཡིན་པའི་ཕྱིར་རོ་ཞེ་ན། གཉིས་པ་ལན་ལ་གཉིས། སྤྱིར་བསྟན་པ་དང༌། སོ་སོར་བཤད་པའོ།། དང་པོ་ནི། སེམས་བྱུང་ཡིན་ན། སེམས་བསྐྱེད་མ་ཡིན་པ་བདེན་མོད་ཀྱི་འོན་ཀྱང་གཞུང་འདིར་འདོད་པའི་མིང་གིས་སེམས་བསྐྱེད་ལ་ཉེ་བར་བཏགས་པ་ལ་བརྟེན་པ་ཡིན་པས།

འདོད་པ་སེམས་བསྐྱེད་ཀྱི་མཚན་ཉིད་དུ་བཀོད་པའི་ཉེས་པ་མེད་དོ༑ ༑ཞེས་ （ ༣༤ན་ ） སྦྲེལ་ལོ། །གཉིས་པ་ལ་གཉིས། རྒྱུ་མིང་འབྲས་བུ་ལ་བཏགས་པ་དང༌། གྲོགས་མིང་གྲོགས་ཅན་ལ་བཏགས་པའོ། །དང་པོ་ནི། རྒྱུ་འདོད་པའི་མིང་གིས་འབྲས་བུ་སེམས་བསྐྱེད་ལ་བཏགས་ནས་བསྟན་པ་ཡིན་ནོ།། འདོགས་པའི་རྒྱུ་མཚན་ནི། དགེ་བའི་ཆོས་གཞན་དོན་དང་བྱང་ཆུབ་ལ་འདུན་པའི་མཚན་ཉིད་ཅན་གྱི་དོན་དུ་གཉེར་བ་ཡོད་ན། བྱང་ཆུབ་ཀྱི་སེམས་བསྐྱེད་པས་སོ༑ ༑དགོས་པ་ནི། དེ་ལྟར་ན། གཞན་དོན་དོན་དུ་གཉེར་བའི་བྱང་ཆུབ་སེམས་དཔའི་རྒྱུད་ལ་སྦྱིན་སོགས་དགེ་བའི་ཆོས་ཐམས་ཅད་འཕེལ་བར་འགྱུར་རོ། ། ཞེས་ཤེས་པར་བྱ་བའི་ཕྱིར་དུའོ། །དེ་ཡང་འདུན་པ་དང་པོའི་རྒྱུར་དགོས་པར་ཤེས་པའི་ཆེད་དུའོ། ། གཉིས་པ་ནི། ལན་གྱི་རྣམ་པ་གཅིག་ཏུ་ན་སེམས་བསྐྱེད་པ་ལ་གྲོགས་སྨོན་ལམ་དེའི་སྒྲས་བཏགས་ནས་བསྟན་པ་ཡིན་ཏེ། རྒྱུ་མཚན་ནི། དེ་དང་སེམས་བསྐྱེད་ལྷན་ཅིག་ཏུ་སྤྱོད་པའི་ཕྱིར་རོ། །དེ་ཡང་གྲོགས་འདུན་པ་དང་ལྷན་ཅིག་སྤྱོད་པས་སེམས་བསྐྱེད་མ་སྐྱེས་པ་བསྐྱེད་པ་དང༌། སྐྱེས་པ་འཕེལ་བར་བྱེད་པའི་ཕྱིར་རོ། །གྲོགས་སྨོན་ལམ་དེ་གང་ཞེ་ན། སྨོན་ལམ་ནི་དོན་དུ་གཉེར་བ་སྟེ༑ དེ་ཡང་ཡང་དག་པར་རྫོགས་པའི་བྱང་ཆུབ་འདོད་པ་ཉིད་དོ། །དེས་ན་རྒྱུའི་འདོད་པ་ནི་གཞན་དོན་དོན་གཉེར་དང༌། གྲོགས་ཀྱི་འདོད་པ་ནི། བྱང་ཆུབ་དོན་གཉེར་དུ་ཤེས་པར་བྱའོ། །དགོས་པ་ནི། སྨོན་ལམ་དང༌། སེམས་བསྐྱེད་གཉིས་ལྷན་ཅིག་སྤྱོད་པ་དེ་ལྟར་ན། བྱང་ཆུབ་སེམས་དཔའ་རྣམས་ལ་བྱང་ཆུབ་དོན་གཉེར་གྱི་སྨོན་ལམ་དང་ལྡན་པའི་སེམས་དེ་སྐྱེའོ་ཞེས་ཤེས་པར་བྱ་བའི་ཕྱིར་ཡིན་ནོ༑ ༑དངོས་ལ་གནོད་བྱེད་ནི། བདེན་མོད་ཀྱི་ཞེས་པས་བསྟན་ཏོ། །གཉིས་པ་དམིགས་ཡུལ་ལ་གསུམ། དྲི་བས་མཚམས་སྦྱར། རྩ་བས་བསྟན། འགྲེལ་པས་བཤད་པའོ། །དང་པོ་ནི། གང་འདོད་པའི་བདག་ཉིད་ཡང་དག་པར་རྫོགས་པའི་བྱང་ཆུབ་དེ་ནི་གང་ཡིན།

དགོས་པ་གང་གི་དོན་དུ་སེམས་བསྐྱེད་པ་ཆེད་དུ་བྱ་བའི་དམིགས་ཡུལ་གཞན་གྱི་དོན་ནི་གང་ཡིན་ཞེ་ན། ཡང་ནི་མཚན་ཉིད་ལ་རྩོད་པར་མ་ཟད། ཤེས་བྱེད་ལ་ཡང་རྩོད་ཅེས་པའོ། །གཉིས་པ་ནི། བརྗོད་ཅེས་དྲང་ངོ༌། །གང་ན་བྱང་ཆུབ་དེ་དང་གཞན་དོན་དེ་ནིའོ། །ཇི་ལྟར་ན། མདོ་ཇི་ལྟ་བ་བཞིན་དུ་སྟེ་མདོ་དང་མཐུན་པར་བསྟན་པ་ཡིན་གྱི་རང་བཟོ་ནི་མ་ཡིན་ནོ། །ཞེས་པའི་དོན་སྟེ། ཚིག་གསལ་ལས། མི་འགལ་བ་ཞེས་བྱ་བ་ནི། རྗེ་བཙུན་གྱི་ཞལ་ནས་རང་བཟོ་ནི་མ་བསྟན་གྱི་མདོ་ལས་ཀྱང་དེ་དང་དེ་དག་ཁོ་ན་སྐད་གསུངས་སོ་ཞེས་ཚིག་ཟུར་གྱིས་བསྟན་པ་སྟེ་ཞེས་སོ། །མདོ་གཞན་ལ་སྦྱོར་བ་མི་འཐད་དེ། འགྲེལ་ཆེན་ལས། སྟོང་ཕྲག་ཉི་ཤུ་ལྔ་པའི་མདོ་ཇི་ལྟ་བ་བཞིན་དུ་བརྗོད་པར་བྱའོ་ཞེས་གསུངས་པས་སོ། །སྡོང་པོ་བཀོད་པ་སོགས་ཀྱི་མདོའི་དོན་དང་མི་འགལ་བར་ཡུམ་གྱི་མདོར་རྒྱས་

（ ༣༤བ་ ） བསྡུས་ཀྱི་སྒོ་ནས་བསྟན་ཞེས་པ་ཡང་མ་འབྲེལ་ཏེ། མདོ་ཤེས་བྱེད་དུ་མདོ་འདྲེན་པ་ཐུག་མེད་དུ་འགྱུར་བའི་ཕྱིར་རོ། །འོ་ན་འགྲེལ་ཆེན་ལས་ཀྱང་སྡོང་པོ་བཀོད་པའི་མདོ་སེམས་བསྐྱེད་ཀྱི་ཤེས་བྱེད་དུ་དྲངས་པ་མིན་ནམ་ཞེ་ན༑ དེ་ནི་རྒྱན་གྱིས་སེམས་བསྐྱེད་དང་པོར་སྟོན་པའི་ཤེས་བྱེད་དུ་སྡོང་པོ་བཀོད་པའི་མདོ་དྲངས་པ་ཡིན་གྱི། མདོའི་ཤེས་བྱེད་དུ་དྲངས་པ་ནི་མ་ཡིན་ནོ། །མདོ་ལས་ཇི་ལྟར་བསྟན་ཞེ་ན། བསྡུས་པ་དང་རྒྱས་པའི་སྒོ་ནས་སོ།། མདོ་ལས་རྒྱས་བསྡུས་ཀྱི་སྒོ་ནས་བསྟན་པ་བཞིན་དུ་བསྟན་བཅོས་འདིར་ཡང་རྒྱས་བསྡུས་ཀྱི་སྒོ་ནས་བསྟན་ཞེས་པ་ནི་གཞུང་གི་དོན་མ་ཡིན་ཏེ། དེ་ལྟར་སེམས་བསྐྱེད་པ་དམིགས་པ་དང་རང་གི་ངོ་བོ་དང་བཅས་པར་བརྗོད་ནས། ད་ནི་དེའི་རབ་ཏུ་དབྱེ་བ་ཞེས་གསུངས་པའི་ཕྱིར་དང༌། རྩ་བར་མདོ་བཞིན་དུ་ཞེས་པའི་འགྲེལ་པ་ནི། མདོའི་དོན་དང་མི་འགལ་བར་ཞེས་མདོ་དང་མཐུན་པའི་དོན་དུ་གསུངས་པའི་ཕྱིར་རོ། །གསུམ་པ་ལ་གསུམ། མདོ་དང་སྦྱོར་བ་དང༌༑ དོན་བསྡུ་བ་དང༌། མདོ་གཞན་མ་བྲིས་པའི་རྒྱུ་མཚན་ནོ། །དང་པོ་ནི། བསྟན་ཏེ་ཞེས་དྲང་ངོ༌། །གང་ན། དམིགས་ཡུལ་ཡང་དག་པར་རྫོགས་པའི་བྱང་ཆུབ་དང་གཞན་གྱི་དོན་ནོ། །ཇི་ལྟར་ན་ཤེར་ཕྱིན་གྱི་མདོའི་དོན་དང་མི་འགལ་བར་ཏེ་མཐུན་པར་རོ། །ཤེར་ཕྱིན་གྱི་མདོར་ཇི་ལྟར་བསྟན་ཞེ་ན་བསྡུས་པ་དང་རྒྱས་པའི་སྒོ་ནས་སོ། །གང་ལས་ན། རྒྱལ་བའི་ཡུམ་རྣམ་པ་གསུམ་ཆར་ལས་སོ།། ཀྱང་ནི་བསྟན་བཅོས་སུ་བྱང་ཆུབ་དང་གཞན་དོན་སེམས་བསྐྱེད་ཀྱི་དམིགས་ཡུལ་དུ་བསྟན་པར་མ་ཟད། མདོ་ལས་ཀྱང་བསྟན་ཏོ། །ཞེས་པའི་དོན། །ཚུལ་ཇི་ལྟར་ན་ཤ་རིའི་བུ་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་འཚང་རྒྱ་བར་འདོད་པས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ། །ཞེས་བྱང་ཆུབ་མདོར་བསྟན་ཏོ། ། འདིར་མདོའི་ཚིག་བསྡུས་པ་ནི།

ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསྒྲུབ་པར་བྱའོ༑ ༑ཞེས་པའོ། །རྒྱས་བཤད་ནི། ཤ་རིའི་བུ་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོས་མི་གནས་པའི་ཚུལ་གྱིས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་གནས་ཏེ། སྦྱིན་པ་ལ་སོགས་པ་ཐམས་ཅད་ལ་སྦྱིན་པར་བྱ་བ་དང༌། སྦྱིན་པ་པོ་དང༌། ལེན་པ་པོ་ལ་སོགས་པ་མི་དམིགས་པའི་ཕྱིར་ཡོངས་སུ་བཏང་བ་མེད་པའི་ཚུལ་གྱིས་སྦྱིན་པའི་ཕར་ཕྱིན་རྫོགས་པར་བྱའོ། །ཞེས་སོགས་སོ། །འདིས་རྒྱས་པར་བཤད་དེ་བྱང་ཆུབ་ཀྱི་ངོ་བོ་ཕར་ཕྱིན་བཅུའི་སྒོ་ནས་བཤད་པས་སོ། ། འདིར་བསྡུས་པ་ནི། སྦྱིན་པ་ཞེས་པ་ནས། བསྒྲུབ་པར་བྱའོ། །ཞེས་པའི་བར་རོ།། གཞན་དོན་ལ་མདོར་བསྟན་ནི། བྱང་ཆུབ་སེམས་དཔའ་སེམས་དཔའ་ཆེན་པོ་ཕྱོགས་བཅུ་རེ་རེ་ཞིང་གངྒཱའི་ཀླུང་གི་བྱེ་མ་སྙེད་ཀྱི་འཇིག་རྟེན་གྱི་ཁམས་ན་སེམས་ཅན་གང་དག་ཡོད་པ་དེ་དག་ཐམས་ཅད་ཕུང་པོ་ལྷག་མ་མེད་པའི་མྱ་ （ ༣༥ན་ ） ངན་ལས་འདས་པའི་དབྱིངས་སུ་ཡོངས་སུ་མྱ་ངན་ལས་འདའ་བར་འདོད་པས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ། །ཞེས་པས་གཞན་དོན་མདོར་བསྟན་ཏེ། གཞན་དོན་གྱི་ཐབས་མ་ཕྱེ་བར་འབྲས་བུ་ཙམ་བསྟན་པས་སོ། །འདིར་ཚིག་སྣ་བསྡུས་པ་ནི། སེམས་ཅན་ཐམས་ཅད་བསྐལ་བ་ཇི་ལྟ་བ་བཞིན་དུ་མྱ་ངན་ལས་འདས་པ་ལ་དགོད་པར་འདོད་པས་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཉིད་ལ་བསྒྲུབ་པར་བྱའོ། །ཞེས་པའོ། ། རྒྱས་བཤད་ནི། སེམས་ཅན་སེར་སྣ་ཅན་རྣམས་སྦྱིན་པ་ལ་དགོད་པར་འདོད་པས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ། །ཞེས་སོགས་སྦྱར་ཏེ། གསུངས་པས་གཞན་དོན་རྒྱས་པར་བསྟན་ཏེ། གཞན་དོན་གྱི་ཐབས་ཕར་ཕྱིན་དྲུག་ཏུ་ཕྱེ་ནས་བསྟན་པའི་ཕྱིར་རོ། །འདིར་ཚིག་སྣ་བསྡུས་པ་ནི། སེམས་ཅན་སེར་སྣ་ཅན་ལ་སོགས་པ་རྣམས་སྦྱིན་པ་ལ་སོགས་པ་ལ་དགོད་པར་འདོད་པས་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཉིད་ལ་བསྒྲུབ་པར་བྱའོ། ། གང་གིས་མི་འགལ་བར་བསྟན་ཞེ་ན། ཞེས་བྱ་བ་ལ་སོགས་པ་རབ་ཏུ་སྟོན་པའི་མདོའི་དོན་ལྷུར་བྱེད་པའི་བསྟན་བཅོས་རྒྱན་གྱི་ངག་གིས་སོ།

།གཉིས་པ་ནི། ཐེག་ཆེན་སེམས་བསྐྱེད་པ་ནི་ཆོས་ཅན། གཞན་གྱི་དོན་གྱི་ཕྱིར་ཡང་དག་པར་རྫོགས་པའི་བྱང་ཆུབ་འདོད་པའི་བདག་ཉིད་ཡིན་པར་ཤེས་པར་བྱའོ། །གཞན་དོན་དུ་བྱང་ཆུབ་ལ་དམིགས་པར་མདོ་ལས་གསུངས་པ་དེ་ལྟར་ནའོ། །སྔ་འགྲེལ་དུ་དྲི་བ་གསུམ་བྱས་ནས་འདི་ངོ་བོ་ལ་དྲིས་པའི་ལན་དུ་སྦྱོར་ཞེས་པ་ནི་མི་འཐད་དེ༑ གོང་དུ་ངོ་བོ་ལ་བརྒལ་ལན་དང་བཅས་པའི་སྒོ་ནས་དོགས་པ་བསལ་ཟིན་པའི་ཕྱིར་རོ། །གསུམ་པ་ནི། འོ་ན་གདམ་ངག་ནས་འཕྲིན་ལས་ཀྱི་བར་ལ་ཡང་མདོའི་ཤེས་བྱེད་ཡོད་དམ་ཞེ་ན། གཙུགས་ལག་ནི་ཡུམ་གྱི་མདོ་གཞུང་རྒྱན་ནི། གདམ་ངག་ནས་འཕྲིན་ལས་ཀྱི་བར་སྐབས་ཀྱི་དོན་སྟོན་པ་ལྷུར་ལེན་པ་ནི་སེམས་བསྐྱེད་དུ་མ་ཟད་གདམ་ངག་སོགས་ཐམས་ཅད་ལས་ཀྱང་གསུངས་མོད་ཀྱི་འདིར་ཚིག་མངས་སུ་དོགས་ནས་ཁུངས་ཉིད་དུ་མ་བྲིས་སོ། །དེ་ལྟར་ཡང་ཚིག་གསལ་ལས༑ འདི་ནི་ཚིག་ལེའུར་བྱས་པ་རིལ་ལ་སྦྱར་བར་བྱའོ་ཞེས་གསུངས་སོ། ། གསུམ་པ་རབ་དབྱེ་ལ་གསུམ་ལས། མཚམས་སྦྱར་ནི། དེ་ལྟར་སེམས་བསྐྱེད་པར་རང་གི་ངོ་བོ་དམིགས་པ་དང་བཅས་པ་བརྗོད་ཟིན་ནས། སྨྲ་སྒོ་ལས། ད་ནི་སྐབས་སུ་བབས་པའི་ཚིག །འདས་པའི་སྐབས་ལ་རྣམ་པར་སྤངས། །ད་ལྟར་བྱུང་ལ་སྦྱར་བར་བྱ། །ཞེས་གསུངས་པ་ལྟར། སེམས་བསྐྱེད་དེའི་རབ་ཏུ་དབྱེ་བ་རྣམ་པ་ཉི་ཤུ་རྩ་གཉིས་བར་སྐབས་ཀྱི་ཚིགས་སུ་བཅད་པ་རྣམ་པ་གཉིས་ཀྱིས་གསུངས་སོ༑ ༑རྩ་བ་ནི། སེམས་བསྐྱེད་དབྱེ་གཞི། དབྱེ་ངོ་རྣམ་པ་ཉི་ཤུ་རྩ་གཉིས་སོ། །དེ་ཡང་ས་ནས་སྤྲིན་གྱི་བར་རྣམས་ཀྱིས་མཚོན་ནས་བསྟན་པ་རྣམས་སོ། །འབྱེད་པའི་རྒྱུ་མཚན་ནི་ （ ༣༥བ་ ） གྲོགས་ཉེར་གཉིས་ཡོད་པས་སོ། ། འགྲེལ་པ་ལ་གཉིས། རྒྱས་པར་བཤད་པ་དང༌། དོན་བསྡུ་བའོ། །དང་པོ་ནི༑ དོན་དང༌། དཔེ་དང༌། ཆོས་མཐུན་གྱི་རྟགས་གསུམ་གསུམ་གྱིས་བསྟན་ཏོ། ། དེ་ཡང་གྲོགས་བྱང་ཆུབ་དོན་གཉེར་གྱི་འདུན་པ་དང་མཚུངས་པར་ལྡན་པའི་སེམས་བསྐྱེད་ནི་ས་ལྟ་བུ་སྟེ། ཆོས་དཀར་པོ་ཐམས་ཅད་ཀྱི་གཞིའམ།

རྒྱུའི་དངོས་པོ་བྱེད་པ་ཉིད་ཀྱིས་སོ། །ལྡན་པ་ནི་ངོ་བོ་ཀུན་དང༌། ལྟ་བུ་ནི་དཔེ་ཀུན་དང༌། ཉིད་ཀྱིས་ཞེས་པ་ནི། ཆོས་མཐུན་ཀུན་ལ་སྦྱོར་རོ། །ཕྱིན་དྲུག་ལ་དམིགས་པའི་ཕན་བདེའི་བསམ་པ་དང་ལྡན་པའི་སེམས་བསྐྱེད་ནི། གསེར་བཟང་པོ་ལྟ་བུ་སྟེ། བྱང་ཆུབ་མ་ཐོབ་ཀྱི་བར་དུ་ལྡོག་པར་མི་འགྱུར་བའི་ཕྱིར་རོ། །ལྷག་པའི་བསམ་པ་དང་ལྡན་པ་ནི། ཡར་ངོའི་ཟླ་བ་ཚེས་པ་ལྟ་བུ་སྟེ། དགེ་བའི་ཆོས་མཐའ་དག་གོང་ནས་གོང་དུ་རྣམ་པར་འཕེལ་བར་འགྱུར་བའི་ཕྱིར་རོ། །མཁྱེན་གསུམ་སྒོམ་པའི་སྦྱོར་བ་དང་ལྡན་པ་ནི། མེ་ལྟ་བུ་སྟེ། ཐམས་ཅད་མཁྱེན་པ་ཉིད་གསུམ་གྱི་མི་མཐུན་ཕྱོགས་སྒྲིབ་པའི་བུད་ཤིང་སྲེག་པར་བྱེད་པའི་ཕྱིར་རོ། །སྦྱིན་པའི་ཕར་ཕྱིན་དང་ལྡན་པ་ནི། གཏེར་ཆེན་པོ་ལྟ་བུ་སྟེ། ལོངས་སྤྱོད་ཀྱི་སེམས་ཅན་ཐམས་ཅད་ཚིམ་པར་བྱེད་པའི་ཕྱིར་རོ། །ཚུལ་ཁྲིམས་ཀྱི་ཕར་ཕྱིན་དང་ལྡན་པ་ནི། རིན་པོ་ཆེའི་འབྱུང་ཁུངས་ཀྱི་གནས་ལྟ་བུ་སྟེ། ཡོན་ཏན་རིན་པོ་ཆེའི་རྟེན་གྱི་དངོས་པོ་ཡིན་པའི་ཕྱིར་རོ། །བཟོད་པ་དང་ལྡན་པ་ནི། རྒྱ་མཚོ་ཆེན་པོ་ལྟ་བུ་སྟེ། མི་འདོད་པ་ཐམས་ཅད་ཐོག་ཏུ་བབས་པས་མི་འཁྲུགས་པའི་ཕྱིར་རོ། །བརྩོན་འགྲུས་དང་ལྡན་པ་ནི། རྡོ་རྗེ་ལྟ་བུ་སྟེ། ལམ་དང་འབྲས་བུ་ལ་ཡིད་ཆེས་པ་བརྟན་པས་བདུད་ལས་ཀྱིས་མི་ཕྱེད་པའི་ཕྱིར་རོ། །བསམ་གཏན་དང་ལྡན་པ་ནི། རིའྀ་རྒྱལ་པོ་ལྟ་བུ་སྟེ༑ དམིགས་པའི་རྣམ་པར་གཡེང་བས་མི་བསྐྱོད་བའི་ཕྱིར་རོ། །ཤེས་རབ་ཀྱི་ཕ་རོལ་ཏུ་ཕྱིན་པ་དང་ལྡན་པ་ནི། སྨན་ལྟ་བུ་སྟེ། ཉོན་མོངས་པ་དང༌། ཤེས་བྱའི་སྒྲིབ་པའི་ནད་རབ་ཏུ་ཞི་བར་བྱེད་པའི་ཕྱིར་རོ། །ཐབས་ལ་མཁས་པ་དང་ལྡན་པ་ནི༑ དགེ་བའི་བཤེས་གཉེན་ལྟ་བུ་སྟེ། གནས་སྐབས་ཐམས་ཅད་དུ་སེམས་ཅན་གྱི་དོན་ཡོངས་སུ་མི་གཏོང་བའི་ཕྱིར་རོ། །སྨོན་ལམ་དང་ལྡན་པ་ནི། ཡིད་བཞིན་གྱི་ནོར་བུ་ལྟ་བུ་སྟེ། གཞན་དོན་དུ་ཇི་ལྟར་སྨོན་པའི་འབྲས་བུ་འགྲུབ་པའི་ཕྱིར་རོ།

།སྟོབས་དང་ལྡན་པ་ནི། ཉི་མ་ལྟ་བུ་སྟེ། གདུལ་བྱ་ཡོངས་སུ་སྨིན་པར་བྱེད་པའི་ཕྱིར་རོ། །ཡེ་ཤེས་ཀྱི་ཕ་རོལ་ཏུ་ཕྱིན་པ་དང་ལྡན་པ་ནི། ཆོས་ཀྱི་སྒྲ་དབྱངས་སྙན་པ་ལྟ་བུ་སྟེ། གདུལ་བྱ་འདུན་པར་བྱེད་པའི་ཆོས་སྟོན་པའི་ཕྱིར་རོ། ། མངོན་པར་ཤེས་པ་དང་ལྡན་པ་ནི། རྒྱལ་པོ་ཆེན་པོ་ལྟ་བུ་སྟེ། གཞན་དོན་བྱེད་པའི་མཐུ་ཐོགས་པ་མེད་པ་ཐོབ་པས་གཞན་གྱི་དོན་སྒྲུབ་པའི་ཕྱིར་རོ། །བསོད་ནམས་དང་ཡེ་ཤེས་དང་ལྡན་པ་ནི། བང་མཛོད་ལྟ་བུ་སྟེ། བསོད་ནམས་དང་ཡེ་ཤེས་ཀྱི་ཚོགས་མང་པོའི་མཛོད་ལྟ་བུ་ཡིན་པའི་ （ ༣༦ན་ ） ཕྱིར་རོ། །བྱང་ཆུབ་ཀྱི་ཕྱོགས་དང་མཐུན་པའི་ཆོས་དང་ལྡན་པ་ནི། ལམ་པོ་ཆེ་ལྟ་བུ་སྟེ། དུས་གསུམ་གྱི་འཕགས་པ་ཐམས་ཅད་གཤེགས་ཤིང་རྗེས་སུ་གཤེགས་པའི་ལམ་ཡིན་པའི་ཕྱིར་རོ། །སྙིང་རྗེ་དང་ལྷག་མཐོང་དང་ལྡན་པ་ནི། བཞོན་པ་རྟ་ཅང་ཤེས་ལྟ་བུ་སྟེ། འཁོར་བ་དང་མྱ་ངན་ལས་འདས་པའི་གང་དུ་ཡང་མི་ལྟུང་བས་མི་གནས་པའི་མྱང་འདས་སུ་བདེ་བླག་ཏུ་འགྲོ་བར་བྱེད་པའི་ཕྱིར་རོ། །གཟུགས་དང་སྤོབས་པ་དང་ལྡན་པ་ནི། བཀོད་མའི་ཆུ་ལྟ་བུ་སྟེ། སྔར་ཐོས་པ་དང་མ་ཐོས་པའི་ཆོས་འཛིན་པས་མི་ཟད་པའི་ཕྱིར་རོ། །ཆོས་ཀྱི་དགའ་སྟོན་དང་ལྡན་པ་ནི། ཆོས་ཀྱི་སྒྲ་སྙན་པ་ལྷའི་རྔ་བོ་ཆེ་ལྟ་བུ་སྟེ། ཐར་པ་འདོད་པའི་གདུལ་བྱ་ལ་ཆོས་ཀྱི་སྡོམ་བཞིའི་སྙན་པར་སྒྲོག་པའི་ཕྱིར་རོ། །བགྲོད་པ་གཅིག་པའི་ལམ་དང་ལྡན་པ་ནི། ཆུ་བོའི་རྒྱུན་ལྟ་བུ་སྟེ། ཐབས་ཤེས་གཉིས་ཀྱི་སྒོ་ནས་གཞན་གྱི་དོན་བྱ་བ་ལ་ཐ་མི་དད་པའི་ཕྱིར་རོ། །ཆོས་ཀྱི་སྐུ་དང་ལྡན་པ་ནི། སྤྲིན་ལྟ་བུ་སྟེ། དགའ་ལྡན་གྱི་གནས་ན་བཞུགས་པ་ལ་སོགས་པ་མཛད་པ་བཅུ་གཉིས་ཀུན་ཏུ་སྟོན་པར་རུང་བ་ཉིད་ཀྱིས་སོ༑ ༑གཉིས་པ་ནི། དེ་ཡང་ས་གསེར་ཟླ་བ་མེ་ཞེས་བྱ་བ་ལ་སོགས་པས་ནི་སེམས་བསྐྱེད་པ་ཉི་ཤུ་རྩ་གཉིས་བཤད་པ་ཡིན་ཏེ། དཔེ་ཉེར་གཉིས་དངོས་སུ་བསྟན་པས་དོན་དང་ཆོས་མཐུན་ཉེར་གཉིས་དོན་གྱིས་འཕངས་པ་དེ་ལྟར་ནའོ།

། བཞི་པ་ས་མཚམས་ནི། སེམས་བསྐྱེད་ཉེར་གཉིས་བཤད་པ་དེ་ལ་དང་པོ་གསུམ་ནི༑ ལས་དང་པོ་པའི་སས་བསྡུས་ཏེ། དེ་ཡང་རིམ་པ་ལྟར། ཚོགས་ལམ་ཆུང་ངུ་དང་འབྲིང་དང་ཆེན་པོ་ཉིད་ཀྱིས་སོ། །དེའི་འོག་ཏུ་གཅིག་ནི། ས་དང་པོ་ལ་འཇུག་པ་སྦྱོར་བའི་ལམ་གྱིས་བསྡུས་སོ། །དེའི་འོག་ཏུ་ཕར་ཕྱིན་བཅུ་དང་ལྡན་པའི་སེམས་བསྐྱེད་བཅུ་ནི། རིམ་པ་ལྟར། རབ་ཏུ་དགའ་བ་ལ་སོགས་པའི་ས་བཅུས་བསྡུས་ཏེ། དང་པོ་མཐོང་ལམ་དང་ལྷག་མ་དགུ་སྒོམ་པའི་ལམ་གྱི་སྤྱོད་ཡུལ་ཅན་ཡིན་ནོ། །དེའི་འོག་ཏུ་མངོན་ཤེས་ནས་གཟུངས་སྤོབས་དང་ལྡན་པའི་བར་ལྔ་ནི། ས་བཅུ་པའི་ཁྱད་པར་གྱི་ལམ་གྱིས་བསྡུས་སོ། །དེའི་འོག་ཏུ་སེམས་བསྐྱེད་པ་ཐ་མ་གསུམ་ནི། སངས་རྒྱས་ཀྱི་སས་བསྡུས་ཏེ། དེ་ཡང་རིམ་པ་ལྟར། སྦྱོར་བའི་ལམ་རྡོ་རྗེ་ལྟ་བུ་དང༌། དངོས་གཞི་སངས་རྒྱས་ཀྱི་མཉམ་བཞག་དང༌། མཇུག་རྗེས་ཐོབ་ཀྱི་སྒོ་ནས་བསྡུས་སོ། །དེས་ན་སེམས་བསྐྱེད་པའི་རབ་ཏུ་དབྱེ་བ་ནི༑ ལས་དང་པོ་པའི་ས་ནས་བཟུང་སྟེ་སངས་རྒྱས་ཀྱི་སའི་བར་གྱིས་བསྡུས་པ་ཡིན་ཏེ། ཐེག་པ་ཆེན་པོའི་ཚོགས་ལམ་ནས་སངས་རྒྱས་ཀྱི་རྗེས་ཐོབ་ཀྱི་བར་དུ་ཡོད་པ་དེ་ལྟར་ནའོ། །ཉམས་སུ་ལེན་པའི་ཚུལ་མདོར་བསྡུ་ན། སེམས་བསྐྱེད་ཀྱི་ངོ་བོ། སེམས་དང་སེམས་བྱུང་གང་ཡིན་ཀྱང་འདྲ། སེམས་ཅན་གྱི་སྡུག་བསྔལ་མ་བཟོད་ནས་གཞན་དོན་དུ་སངས་རྒྱས་ཐོབ་འདོད་ཀྱི་བློ་བཅོས་མ་མ་ཡིན་པ་ཞིག་བསྐྱེད་དགོས་ （ ༣༦བ་ ） ལ། དེ་ཡང་སེམས་ཅན་གྱི་དོན་འབད་མེད་ལྷུན་གྲུབ་ཏུ་བྱེད་པ་ཞིག་སངས་རྒྱས་ཁོ་ན་ལ་རག་ལས་ལ་རྫོགས་པའི་སངས་རྒྱས་ཀྱང་བྱང་ཆུབ་ཀྱི་སེམས་རིན་པོ་ཆེ་ལ་རག་ལས། དེ་ཡང་ལྷག་བསམ་རྣམ་དག་དང༌། དེ་ཡང་སྙིང་རྗེ་དང༌། དེ་ཡང་བྱམས་པ་དང༌། དེ་ཡང་བྱས་པ་ཤེས་ཤིང་དྲིན་གཟོ་དང༌༑ དེ་ཡང་དྲིན་དྲན་པ་དང༌། དེ་ཡང་སེམས་ཅན་ཐམས་ཅད་མར་ཤེས་པ་ལ་རག་ལས་སོ། །དེས་ན་ཐོག་མར་རིས་སུ་མ་ཆད་པར་སེམས་ཅན་ཐམས་ཅད་མར་ཤེས་ཀྱི་བློ་བསྐྱེད།

མར་ཤེས་པ་ན་སྒོ་དུ་མ་ནས་ཕན་བཏགས་པའི་དྲིན་དྲན་པར་བྱ༑ དྲིན་དྲན་ཡང༌། དྲིན་ལན་མ་བསབས་ན་དེ་ལས་ཁྲེལ་བོར་བ་མེད་པས། དྲིན་དུ་གཟོ་བའི་བློ་བཅོས་མ་མ་ཡིན་པ་བསྐྱེད། དེ་སྐྱེས་པ་ན། སེམས་ཅན་ཐམས་ཅད་ཡིད་དུ་འོང་བའི་བློ་སྐྱེ། དེ་སྐྱེས་པ་ན། སེམས་ཅན་ཐམས་ཅད་བདེ་བ་དང་ལྡན་འདོད་ཀྱི་བྱམས་པ་རང་གིས་ངང་གིས་སྐྱེ། དེ་སྐྱེས་པ་ན། སེམས་ཅན་ཐམས་ཅད་སྡུག་བསྔལ་དང་བྲལ་འདོད་ཀྱི་སྙིང་རྗེ་ངང་ངམ་ཤུགས་ཀྱིས་སྐྱེ། དེ་གཉིས་བཅོས་མ་མ་ཡིན་པ་ཞིག་སྐྱེས་ན། སེམས་ཅན་ཐམས་ཅད་བདེ་བ་དང་ལྡན་པ་དང༌། སྡུག་བསྔལ་དང་བྲལ་བ་བདག་གིས་བྱའོ་སྙམ་དུ་ཁུར་འཁུར་བ་ལྟ་བུའི་ལྷག་བསམ་རྣམ་དག་སྐྱེ། དེ་སྐྱེས་པ་ན། དེ་ལྟ་བུའི་ནུས་པ་སངས་རྒྱས་ཁོ་ན་ལ་མཐོང་ནས་སེམས་ཅན་ཐམས་ཅད་བདེ་བ་དང་ལྡན་པ་དང༌། སྡུག་བསྔལ་དང་བྲལ་བའི་ཆེད་དུ་ཅི་ནས་ཀྱང་སངས་རྒྱས་ཐོབ་པར་བྱའོ་སྙམ་པའི་བྱང་ཆུབ་ཀྱི་སེམས་དམ་བཅའ་ལྟ་བུ་སྐྱེའོ། །དེ་ལྟར་དམ་བཅས་ནས། སངས་རྒྱས་ཐོབ་པའི་ཐབས་ལ་བསླབ། དེ་ཡང་དཔེ་ཉེར་གཉིས་ཀྱིས་མཚོན་པའི་དོན་སེམས་བསྐྱེད་ཉེར་གཉིས་དང༌། གྲོགས་ཉེར་གཉིས། ཆོས་མཐུན་ཉེར་གཉིས་ཀྱི་སྒོ་ནས་ཉམས་སུ་ལེན་ནོ། །དེས་ན་སེམས་བསྐྱེད་ཀྱི་སྐོར་འདིས་ཀྱང་རྒྱུ་འབྲས་ཚང་བ་ཞིག་བསྟན་པར་ཤེས་པར་བྱའོ། །མདོར་ན་ས་མཐོན་པོའི་ཆོས་སྐད་དུ་མ་སོང་བར་ད་ལྟ་ཉིད་ནས་བློ་ངང་ངམ་ཤུགས་ཀྱིས་ཅི་སྐྱེ་སྐྱེ་ལ་འབད། དེ་ཡང་མར་ཤེས་པ་སོགས་རྒྱུ་སྔ་མ་སྔ་མ་ལ་བློའི་འགྱུར་བ་མ་ཐོན་ན། ཕྱི་མ་ཕྱི་མ་སྐྱེ་བ་ཚིག་ཙམ་དུ་ཟད་དོ། །དེས་ན་གཡོ་བྱས་ཏེ་ཡང་སེམས་བསྐྱེད་པར་གསུངས་ན། སེམས་བསྐྱེད་ཀྱི་དམིགས་རྣམ་སྦྱང་བ་ལ་ཤིན་ཏུ་འབད་པར་རིགས་ཏེ། ཐེག་པ་ཆེན་པོ་ལ་མོས་པ་ཙམ་གྱིས་ཀྱང་ཐོག་མ་མེད་པ་ནས་བསགས་པའི་སྡིག་པ་འདག་པར་གསུངས་པའི་ཕྱིར་རོ། །དགེ་བའི་བཤེས་གཉེན་སྟོན་པ་རིན་པོ་ཆེས་ཕར་ཕྱིན་གསུངས་པའི་དུས་གཅིག་ན་སྒོམ་ཆེན་པ་ཞིག་ན་རེ།

དགྲ་བཅོམ་པ་འདྲ་བ་ཚེ་འདི་ལ་ཐོབ་པ་ཡོད་དམ་ཟེར་བ་ལ། ཨ། ངས་དགྲ་བཅོམ་པ་བརྒྱ་དང་འབུམ་ལས་ཀྱང་དགའ་བའི་བྱང་ཆུབ་ཀྱི་སེམས་བཙུན་ཆུང་འདི་ཀུན་ཆུད་མ་ཟོས་པར་བསྐྱངས་ན་སྐྱེ་བྱས་ན་གསུངས་པ་ལྟར། བློ་མཐོ་དམན་ཀུན་གྱི་རྒྱུད་ལ་སྐྱེ་ཞིང་ཕན་ཡོན་ཤིན་ཏུ་ཆེ་བས་འབད་པར་རིགས་སོ། །ཆ༢ ཐེག་ཆེན་གདམ་ངག་བསྟན་པ་ལས།ཇ༡ གདམ་ངག་བཅུ་སྤྱིར་བསྟན་པ། གཉིས་པ་ལ་གཉིས། གདམ་ངག་བཅུ་སྤྱིར་བསྟན་པ་དང༌། དགེ་འདུན་དཀོན་མཆོག་བྱེ་བྲག་ཏུ་བཤད་པའོ། །དང་པོ་ལ་གཉིས། སྤྱིའི་ཆིངས་དང༌། གཞུང་ལ་སྦྱར་ （ ༣༧ན ） བའོ། །དང་པོ་ལ་ལྔ། གང་ཟག་གང་གིས་ཉན་པ་དང༌༑ རྒྱུ་གང་ལ་བརྟེན་ནས་ཉན་པ་དང༌། ཡུལ་གང་ལ་ཉན་པ་དང༌། མཉན་པར་བྱ་བ་གདམ་ངག་གི་ངོ་བོ་དང༌། གང་དུ་ལྡན་པའི་ས་མཚམས་སོ། །དང་པོ་ནི། གླིང་གསུམ་དུ་སྐྱེས་པའི་མི་དང༌། འདོད་གཟུགས་ཀྱི་ལྷ་དང་བཅས་པ་རྣམས་སོ།། མཁས་པ་འགའ་ཞིག ཐེག་ཆེན་གྱི་གདམ་ངག་ཁྱད་པར་ཅན་ཉན་པ་ལ་ཚོགས་ལམ་ཆེན་པོ་ཐོབ་པ་ཞིག་དགོས་ཏེ། ཆོས་རྒྱུན་གྱི་ཏིང་ངེ་འཛིན་འཐོབ་དགོས་པའི་ཕྱིར་རོ། །ཇི་སྐད་དུ། མདོ་སྡེ་རྒྱན་ལས། དེ་ཚེ་ཆོས་ཀྱི་རྒྱུན་ལས་ནི། །སངས་རྒྱས་རྣམས་ལ་ཞི་གནས་དང༌། །ཡེ་ཤེས་ཡངས་པ་ཐོབ་བྱའི་ཕྱིར། །གདམ་ངག་རྒྱ་ཆེན་རྙེད་པར་འགྱུར། །ཞེས་གསུངས་པས་སོ། །ཞེས་བཞེད་དོ། །དེ་ནི་མ་ངེས་ཏེ། གདམ་ངག་ཁྱད་པར་ཅན་སྟོན་པ་པོའི་གང་ཟག་ཕལ་པ་དང་ཉན་རང་ལའང་ཉན་པ་ཡོད་པའི་ཕྱིར་དང༌། སངས་རྒྱས་དངོས་སུ་བཞུགས་པའི་ཚེ་ན་ཡང་གདམ་ངག་ཁྱད་པར་ཅན་ཉན་པ་ལ་ཆོས་རྒྱུན་གྱི་ཏིང་ངེ་འཛིན་ཐོབ་མི་དགོས་པའི་ཕྱིར་རོ།། དེ་ལྟར་གང་གིས་ཤེས་ཤེ་ན། ལམ་ཤེས་ཀྱི་མདོར་འདོད་གཟུགས་ཀྱི་ལྷ་དུ་མས་བྱང་ཆུབ་མཆོག་ཏུ་སེམས་བསྐྱེད་ནས་ཤེར་ཕྱིན་གྱི་གདམ་ངག་ཉན་པར་གསུངས་པ་ལས་ཤེས་སོ། །གལ་ཏེ་དེའི་ཚེ་ཚོགས་ལམ་ཆེན་པོ་ཐོབ་བོ་ཞེ་ན། དེ་ལྟ་ན་ལམ་ཤེས་སྐྱེ་རུང་དུ་སྒྲུབ་པའི་ཕྱིར་དུ་གསར་དུ་ང་རྒྱལ་བསལ་བ་སོགས་མི་དགོས་པར་འགྱུར་ཏེ།

སྔར་ཉིད་ནས་ལམ་ཤེས་སྐྱེ་རུང་དུ་གྲུབ་ཟིན་པའི་ཕྱིར་རོ།། འོ་ན་ལུང་དེའི་དོན་གང་ཞེ་ན། སངས་རྒྱས་མྱ་ངན་ལས་འདས་པའི་འོག་ཏུ་སངས་རྒྱས་ལ་གདམ་ངག་དངོས་སུ་ཉན་པའི་དབང་དུ་བྱས་ཏེ། དེའི་ཚེ་རྫུ་འཕྲུལ་གྱི་སྟོབས་ཀྱིས་ཞིང་ཁམས་གཞན་དང་གཞན་དུ་འགྲོ་དགོས་པའི་ཕྱིར་རོ། །གཉིས་པ་ལ་གདམ་ངག་ཙམ་གྱི་རྒྱུ་ནི། དད་པ་དང༌། བརྩོན་འགྲུས་དང༌། དྲན་པ་དང༌། ཤེས་རབ་རྣམས་སོ། །གདམ་ངག་ཁྱད་པར་ཅན་ཞིང་གཞན་གྱི་སངས་རྒྱས་ལ་ཉན་པའི་རྒྱུ་ནི། ཆོས་རྒྱུན་གྱི་ཏིང་ངེ་འཛིན་ཏེ། དེ་ནི་བསམ་གཏན་གྱི་དངོས་གཞི་ལ་བརྟེན་ནས་ཇི་ལྟར་ཐོས་པའི་ཆོས་ཀྱི་ཚིག་དང་དོན་འཛིན་པར་ནུས་པའི་དྲན་པ་དང༌། ཤེས་རབ་མཚུངས་ལྡན་གྱི་ཏིང་ངེ་འཛིན་ནོ། །གསུམ་པ་ནི། དགེ་བའི་བཤེས་གཉེན་ཙམ་དང༌། ཉན་རང་དང༌། བྱང་སེམས་དང༌། མཆོག་གི་སྤྲུལ་པའི་སྐུ་དང༌། ལོངས་སྤྱོད་རྫོགས་པའི་སྐུའོ། །བཞི་པ་ནི། ཁ་ཅིག་ན་རེ། ཐེག་པ་ཆེན་པོའི་སྒྲུབ་པ་ཡང་བརྗོད་བྱ་དོན་གྱི་གདམ་ངག་ཡིན་པས་གདམ་ངག་ལ་ངག་གིས་མ་ཁྱབ་སྟེ། ཆོས་ཀྱི་བཤེས་གཉེན་གྱིས། འདོམས་པ་ཡང་དེ་ཡིན་ལ་འདོམས་པ་ལྟར་སྒྲུབ་པ་ཡང་འདིར་གཙོ་བོར་གྱུར་པའི་གདམ་ངག་གོ་ཞེས་གསུངས་པའི་ཕྱིར་རོ༑ ༑གཞན་དུ་ན། རང་སངས་རྒྱས་ཀྱིས་གདུལ་བྱ་ལ་སྒྲ་མེད་ལུས་ཀྱིས་ཆོས་སྟོན་པ་ཡང་མེད་པར་འགྱུར་ཏེ། ཆོས་སྟོན་ན་སྒྲ་བཅས་ཀྱི་སྒོ་ནས་སྟོན་དགོས་པའི་ཕྱིར་རོ་ཞེས་བཞེད་དོ། །དེ་ནི་མི་འཐད་དེ། གདམ་ངག་གི་ངོ་བོ་རྗོད་

（ ༣༧བ་ ） བྱེད་དང༌། ངག་དང་ལུང་འབོག་པར་གསུངས་པའི་ཕྱིར་རོ། །ཇི་སྐད་དུ༑ སློབ་དཔོན་ཤནྟི་པས། ཁོང་དུ་ཆུད་པར་བྱ་བའི་ཕྱིར་བརྗོད་པ་ནི་གདམ་ངག་སྟེ༑ ཞེས་དང༌། ཇོ་བོ་རྗེས། ངོ་བོ་ངག་གི་འཁོར་ལོ་ཡིན། །ཞེས་པ་དང༌། འདིར་ཡང་ཞེས་ལུང་འབོག་པ་དཀོན་མཆོག་གསུམ་ལ་འདོམས་པ་དང༌། ཞེས་གསུངས་པས་སོ། །རང་སངས་རྒྱས་ཀྱིས་སྒྲ་མེད་དུ་ཆོས་སྟོན་པར་གསུངས་པ་ཡང་ལུས་ཀྱི་རྣམ་འགྱུར་གྱི་ཆོས་བསྟན་པ་ལ་བརྟེན་ནས་གདུལ་བྱ་ལ་ཆོས་ཀྱི་རྟོགས་པ་སྐྱེ་བས་ཆོས་སྟོན་པའི་བྱེད་ལས་ཡོད་པ་ཙམ་ལ་དགོངས་སོ། །ལྔ་པ་ནི། ཐེག་པ་ཆེན་པོའི་ཚོགས་ལམ་ནས་སངས་རྒྱས་ཀྱི་སའི་བར་རོ། ། གཉིས་པ་ལ་བཞི་ལས་མཚམས་སྦྱར་ནི། སེམས་བསྐྱེད་ཀྱི་ངོ་བོའི་ཞར་ལ་དབྱེ་བ་བརྗོད་ནས་ངོ་བོའི་དོན་གདམ་ངག་གསུངས་ཏེ། འདོམས་ཞེས་དྲང་ངོ༌། །གང་ལ་ན། བྱང་ཆུབ་ཀྱི་སེམས་དང་པོ་ལ་སོགས་པ་བསྐྱེད་པའི་བྱང་ཆུབ་སེམས་དཔའ་ལའོ། །གང་གི་ཚེ་ན། གདམ་ངག་དོན་དུ་གཉེར་བར་བྱེད་པ་དུས་ཇི་ལྟ་བ་བཞིན་དུ་སྟེ། དེའི་ཚེའོ། །དགོས་པ་ལ་གཉིས་ལས། རྗེས་བསྟན་གྱི་དགོས་པ་ནི། བྱང་ཆུབ་ཀྱི་སེམས་བསྐྱེད་པ་དང༌། སེམས་བསྐྱེད་དེས་འཕངས་པའི་ཆོས་འགྲུབ་པར་བྱ་བའི་ཕྱིར་དུའོ། །གདམས་པའི་དགོས་པ་ནི། ཡོན་ཏན་སྔར་ཐོབ་པ་མི་ཉམས་པར་ཡོངས་སུ་བསྲུང་བའི་དོན་གྱིས་གོང་ནས་གོང་དུ་མངོན་པར་འཕེལ་བར་བྱ་བའི་ཕྱིར་དུའོ། །གཉིས་པ་རྩ་བ་ནི། མདོ་ལས་དེ་སྐད་ཅེས་བཀའ་བསྩལ་པ་དང༌། ཚེ་དང་ལྡན་པ་ཤ་ར་དྭ་ཏིའི་བུས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་ཇི་ལྟར་བྱང་ཆུབ་སེམས་དཔའ་སེམས་དཔའ་ཆེན་པོས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱད་པར་བགྱི། ཞེས་པ་ནས༑ ཤ་རིའི་བུ་བྱང་ཆུབ་སེམས་དཔའ་སེམས་དཔའ་ཆེན་པོའི་སྐྱོན་ཞེས་བྱ་བ། འདི་ལྟ་སྟེ་ཆོས་ལ་སྲེད་པའོ། །ཞེས་པའི་བར་གྱིས་ནི་གདམ་ངག་བསྟན་ཏོ། ། དེ་དག་གི་དོན་བསྡུས་ནས་སྟོན་པ་ནི། འདིར་བསྟན་གདམ་ངག་ནི་དབྱེ་གཞི།

དབྱེ་ངོ་གྲངས་བཅུའི་བདག་ཉིད་དུ་ཤེས་པར་བྱའོ། །འབྱེད་པའི་རྒྱུ་མཚན་ནི། སྒྲུབ་དང་བདེན་པ་རྣམས་དང་ནི། །ཞེས་སོགས་ཡུལ་བཅུ་ཡོད་པའི་ཕྱིར་རོ།། དེ་ཡང་བསྡུ་ན། རྟེན་དང༌། བརྟེན་པ་གཉིས། རྟེན་ནི་དཀོན་མཆོག་གསུམ་མོ། ། བརྟེན་པ་ལ་ཁྱད་གཞི་དང༌། ཁྱད་ཆོས་གཉིས། ཁྱད་གཞི་ལ་དམིགས་རྣམ་གཉིས། དམིགས་པ་ནི་བདེན་པ་བཞི་དང༌། རྣམ་པ་ནི། ཐབས་ཤེས་ཁྱད་པར་ཅན་གྱི་ལམ་མོ། ཁྱད་ཆོས་ལ་མཐུན་རྐྱེན་སྒྲུབ་པར་གདམ་པ་དང༌། འགལ་རྐྱེན་སེལ་བར་གདམ་པ་གཉིས། དང་པོ་ནི། སྤྱན་ལྔ་དང་མངོན་ཤེས་དྲུག་གོ །གཉིས་པ་ལ་གཉིས༑ སྒྲིབ་པ་མངོན་གྱུར་སེལ་བར་གདམ་པ་དང༌། ས་བོན་སེལ་བར་གདམ་པའོ༑ ༑དང་པོ་ནི། ལེ་ལོ་གསུམ་གྱི་གཉེན་པོར་བརྩོན་འགྲུས་གསུམ་ལ་གདམ་པའོ༑ ༑གཉིས་པ་ལ་རགས་པ་ཀུན་བཏགས་ཀྱི་ས་བོན་དང༌། ཕྲ་བ་ལྷན་སྐྱེས་ （ ༣༨ན་ ） ཀྱི་ས་བོན་སེལ་བར་གདམ་པ། རིམ་པ་ལྟར། མཐོང་ལམ་དང༌། སྒོམ་ལམ་ལ་འདོམས་པའི་གདམ་ངག་གཉིས་བསྟན་ཏོ། །གསུམ་པ་འགྲེལ་པ་ལ་བཞི༑ སྒྲུབ་པ་རང་གི་ངོ་བོ། དམིགས་ཡུལ་བདེན་པ་བཞི། རྟེན་དཀོན་མཆོག་གསུམ། སྒྲུབ་པ་ཕུན་སུམ་ཚོགས་པའི་རྒྱུ་ལ་གདམ་པའོ། །དང་པོ་ནི། འདོམས་ཞེས་དྲང་ངོ༌། །གང་ལ་ན། སྒྲུབ་པ་ལའོ། །ཇི་ལྟར་ན། མི་དམིགས་པའི་ཚུལ་གྱིས་འཇུག་པར་བྱའོ་ཞེས་སློབ་པའི་ཚུལ་གྱིས་སོ། །གང་ལ་འཇུག་ཅེ་ན། ཇི་སྐད་བཤད་པའི་བྱང་ཆུབ་ཀྱི་སེམས་ཀྱི་རབ་ཏུ་དབྱེ་བ་དམ་བཅའ་དང༌། དམ་བཅས་པའི་དོན་སྒྲུབ་པ་ལའོ། །ཚུལ་ཇི་ལྟར་དུ་སྒྲུབ་ཅེ་ན། རྟེན་འབྲེལ་སྣང་བ་ཙམ་ལ་སྐུར་པ་མི་འདེབས་པས་ན། ཀུན་རྫོབ་ཀྱི་བདེན་པ་ལས་མི་འདའ་བ་དང༌། རྟེན་འབྲེལ་བདེན་པར་ཡོད་ཅེས་སྒྲོ་མི་འདོགས་པས་དོན་དམ་པའི་བདེན་པ་ལས་མི་འདའ་བ་སྟེ། ཀུན་རྫོབ་རྟོགས་པ་དང་དོན་དམ་རྟོགས་པ་སྟེ་ཤེས་རབ་ཀྱི་ཁྱད་པར་གཉིས་སོ། །ཇི་སྐད་དུ་མདོ་ལས། ཤ་རིའི་བུ་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་ཡུམ་ལ་སྤྱོད་པའི་ཚེ་བྱང་སེམས་ཆེན་པོ་ཡོད་བཞིན་དུ་བྱང་སེམས་ཆེན་པོ་ཡང་དག་པར་རྗེས་སུ་མི་མཐོང་ངོ༌།

།བྱང་སེམས་ཀྱི་མིང་ཡང་བྱང་ཆུབ་ཀྱང༌། བྱང་ཆུབ་ཀྱི་མིང་ཡང༌། ཡུམ་ཡང༌། ཡུམ་གྱི་མིང་ཡང༌། སྤྱོད་ཅེས་བྱ་བར༑ མི་སྤྱོད་ཅེས་བྱ་བར། སྤྱོད་ཀྱང་སྤྱོད་ལ་མི་སྤྱོད་ཀྱང་མི་སྤྱོད་ཅེས་བྱ་བར། སྤྱོད་པ་ཡང་མ་ཡིན་མི་སྤྱོད་པ་ཡང་མ་ཡིན་ཞེས་བྱ་བར། གཟུགས་ཀྱང་ཡང་དག་པར་རྗེས་སུ་མི་མཐོང་ངོ༌། །ཞེས་སོགས་གསུངས་པས་སོ། །དེ་ཡང་ངག་དང་པོས་ཀུན་རྫོབ་དང༌། ལྷག་མས་དོན་དམ་པའི་བདེན་པ་ལས་མི་འདའ་བར་བསྟན་ཏོ༑ ༑ཐབས་ཀྱི་ཁྱད་པར་ནི། ཉན་ཐོས་ལ་སོགས་པ་དང་ཐུན་མོང་མ་ཡིན་པ་བསམ་པ་སེམས་བསྐྱེད་སྦྱོར་བ་ཕར་ཕྱིན་དྲུག་གིས་འབྲས་བུ་ཆོས་སྐུའི་ཆེད་དུ་འབད་པའོ། །གཉིས་པ་ལ་བཞི་ལས། སྡུག་བསྔལ་གྱི་བདེན་པ་ལ་འདོམས་པ་ནི། འདོམས་ཞེས་དྲང་ངོ༌། །གང་ལ་ན། སྡུག་བསྔལ་གྱི་བདེན་པ་ལའོ། །ཇི་ལྟར་ན། གཟུགས་ལ་སོགས་པ་ལས་ཉོན་གྱི་འབྲས་བུར་གྱུར་པའི་ཕུང་པོ་ལྔ་དང༌། དེའི་སྟོང་པ་ཉིད་དང༌། ཡུལ་ཅན་ཤེས་རབ་ཀྱི་ཕ་རོལ་ཏུ་ཕྱིན་པ་དག་སྤྲོས་བྲལ་དེ་བཞྀན་ཉིད་ཀྱི་ངོ་བོར་རང་བཞིན་གཅིག་གོ་ཞེས་སྟོན་པའི་ཚུལ་གྱིས་སོ། །གང་གིས་འདོམས་པ་སོགས་གོ་སླའོ། །ཀུན་འབྱུང་བདེན་པ་ལ་འདོམས་པ་ནི། འདོམས་ཞེས་དྲང་ངོ༌། །གང་ལ་ན། ཀུན་འབྱུང་བདེན་པ་ལའོ། །ཇི་ལྟར་ན། སྡུག་བསྔལ་གྱི་རྒྱུར་གྱུར་པའི་གཟུགས་ལ་སོགས་པ་ནི་སྡུག་བསྔལ་ཀུན་ཏུ་འབྱུང་བ་དང༌༑ སྔར་ཡོད་འགོག་པ་དང༌། ཆགས་སོགས་ཀུན་ནས་ཉོན་མོངས་པ་དང༌། དད་སོགས་རྣམ་པར་བྱང་བའི་ཆོས་ཅན་མ་ཡིན་ནོ་ཞེས་བྱ་བའི་ཚུལ་གྱིས་སོ། །རྒྱུ་མཚན་ནི། རང་བཞིན་གྱིས་སྟོང་པ་ཉིད་དང༌། གཟུགས་ལ་སོགས་པ་སྡུག་བསྔལ་གྱི་རྒྱུར་གྱུར་པ་དག་དོན་དམ་པར་ཐ་མི་དད་ （ ༣༨བ་ ） པ་ཉིད་ཀྱིས་སོ། ། འགོག་པའི་བདེན་པ་ལ་འདོམས་པ་ནི། འདོམས་ཞེས་དྲང་ངོ༌། །གང་ལ་ཞེ་ན། འགོག་པའི་བདེན་པ་བརྗཽད་བྱར་བྱས་པ་ལའོ། །ཇི་ལྟར་ན་གློ་བུར་དྲི་བྲལ་གྱི་སྟོང་པ་ཉིད་ལ་ནི་གཟུགས་སོགས་ཕུང་པོ་ལྔ། སྐྱེ་མཆེད་བཅུ་གཉིས།

ཁམས་བཅོ་བརྒྱད༑ མེད་པ་ནས་མ་རིག་པས་མཚོན་པ་རྟེན་འབྲེལ་ཡན་ལག་བཅུ་གཉིས་སྐྱེ་བ་ཡང་མེད། མ་རིག་པ་འགག་པ་སོགས་རྣམ་བྱང་གི་རྟེན་འབྲེལ་ཡང་མེད། རྟོགས་པ་སངས་རྒྱས་ཀྱང་མེད། སྤངས་པ་བྱང་ཆུབ་ཀྱི་བར་དུ་ཡང་མེད་དོ། ། ཞེས་སྟོན་པའི་ཚུལ་གྱིས་སོ། །རྒྱུ་མཚན་ནི། འདུས་བྱས་ཀྱི་མཚན་ཉིད། སྐྱེ་བ་དང༌༑ འགག་པ་དང༌། སྤང་གཉེན་གྱི་མཚན་ཉིད། ཀུན་ནས་ཉོན་མོངས་པ་དང༌། རྣམ་པར་བྱང་བ་དང༌། གནས་སྐབས་ཀྱི་མཚན་ཉིད། ཉམས་པ་དང༌། འཕེལ་བ་དང༌༑ སོགས་པས་བསྡུས་པ་དུས་གསུམ་གྱི་མཚན་ཉིད་དང་བྲལ་བས་སོ། །ལམ་གྱི་བདེན་པ་ལ་འདོམས་པ་ནི། འདོམས་ཞེས་དྲང་ངོ༌། །གང་ལ་ན། ལམ་གྱི་བདེན་པ་ལའོ། །ཇི་ལྟར་ན། འདི་ལ་ལམ་དང༌། རིགས་སྒྲུབ་དང༌། ངེས་འབྱིན་ལ་འདོམས་པ་གསུམ་ལས། དང་པོ་ནི། སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དྲུག་དང༌། བྱང་སེམས་བདག་ཉིད་ཕན་ཚུན་བསྒོམ་བྱ་སྒོམ་བྱེད་དུ་དོན་དམ་པར་ལྡན་པ་བརྩོན་པ་དང་མི་ལྡན་པ། བརྩོན་པ་མ་ཡིན་པ་ཉིད་དུ་རྟོགས་ལ་སྒྲུབ་བོ། ། ཞེས་སྟོན་པའི་ཚུལ་གྱིས་སོ། །དམ་ནི་ཕྱི་མ་རྣམས་སྡུད་པའོ། །འདི་ལ་ལམ་ལ་འདོམས་པ་ཞེས་བྱ་སྟེ། ཕ་རོལ་ཏུ་ཕྱིན་པ་ནི། ཐེག་ཆེན་གྱི་ལམ་གྱི་གཙོ་བོ་ཡིན་པའི་ཕྱིར་རོ། །གཉིས་པ་ནི། ནང་ཡུལ་ཅན་སྟོང་པ་ཉིད་དང༌། སོགས་པ་མཚན་མ་མེད་པ་དང༌། སྨོན་པ་མེད་པའི་ཏིང་ངེ་འཛིན་གསུམ་ནི། ཕྱི་ཡུལ་དུ་གྱུར་པ་སྟོང་པ་ཉིད་དང༌། སོགས་པ་མཚན་མ་མེད་པ་དང༌། སྨོན་པ་མེད་པ་རྣམས་ཕན་ཚུན་ཡུལ་ཡུལ་ཅན་དུ་དོན་དམ་པར་ལྡན་པ་དང་མི་ལྡན་པ་མ་ཡིན་པ་ཉིད་དུ་རྟོགས་ལ་སྒྲུབ་བོ་ཞེས་པའི་ཚུལ་གྱིས་སོ། །འདི་རིགས་སྒྲུབ་ལ་འདོམས་པ་ཞེས་བྱ་སྟེ། རྣམ་ཐར་སྒོ་གསུམ་མངོན་སུམ་དུ་རྟོགས་པས་མ་རིག་པ་སྤངས་ཤིང༌། ། སེམས་ཕྱིན་ཅི་མ་ལོག་པར་སྒྲུབ་པའི་ཕྱིར་རོ། །གསུམ་པ་ནི། སྔོན་གྱི་མཐའ་འཁོར་བ་ལས་ངེས་པར་འབྱིན་བྱེད་ལམ་དང༌། ཕྱི་མའི་མཐའ་གང་དུ་ངེས་པར་འབྱིན་པ་ཕན་ཚུན་ངེས་པར་འབྱུང་ས་འབྱུང་བྱེད་དུ་དོན་དམ་པར་ལྡན་པ་དང་མི་ལྡན་པ་མ་ཡིན་པ་ཉིད་དུ་རྟོགས་ལ་སྒྲུབ་བོ་ཞེས་པའི་ཚུལ་གྱིས་སོ།

།འདི་ངེས་འབྱིན་ལ་འདོམས་པ་སྟེ། སྔོན་གྱི་མཐའ་ནས་ཕྱི་མའི་མཐར་ཕྱིན་པར་བྱེད་པ་ནི། ངེས་འབྱིན་གྱི་ངོ་བོ་ཡིན་པའི་ཕྱིར་རོ། །འདིར་བདེན་པ་བཞིའི་མཐའ་དཔྱད་པ་ལ་བཞི། བདེན་པ་བཞིའི་རང་བཞིན་དང༌། སྒྲའི་དོན་དང༌། གྲངས་ངེས་པ་དང༌། གོ་རིམ་ངེས་པའོ། །དང་པོ་ལ་གཉིས། མཚན་གཞི་དང༌། མཚན་ཉིད་དོ། །དང་པོ་ལ་བཞི་ལས། སྡུག་བསྔལ་ནི། ཀུན་ལས་ （ ༣༩ན་ ） བཏུས་ལས། སྡུག་བསྔལ་གྱི་བདེན་པ་གང་ཞེ་ན། དེ་ནི་སེམས་ཅན་སྐྱེ་བ་དང༌། སྐྱེ་བའི་གནས་ཀྱིས་ཀྱང་རིག་པར་བྱའོ། །ཞེས་གསུངས་པ་ལྟར། ལས་ཉོན་གྱི་རྣམ་སྨིན་གྱི་འབྲས་བུ་བཅུད་ཀྱི་འཇིག་རྟེན་དང༌། བདག་པོའི་འབྲས་བུ་སྣོད་ཀྱི་འཇིག་རྟེན་ནོ། །ཀུན་འབྱུང་ནི། ཀུན་ལས་བཏུས་ལས། ཀུན་འབྱུང་བའི་བདེན་པ་གང་ཞེ་ན། ཉོན་མོངས་པ་དང་ཉོན་མོངས་པའི་དབང་གིས་བྱུང་བའི་ལས་སོ། །ཞེས་གསུངས་པ་ལྟར་རོ། །འགོག་པའི་བདེན་པ་ནི། ཀུན་ལས་བཏུས་ལས། དེ་བཞིན་ཉིད་དང༌། ལམ་དང༌། ཉོན་མོངས་པ་མི་འབྱུང་བ་སྟེ། གང་དུ་འགོག་པ་དང༌། གང་གིས་འགོག་པ་དང༌། གང་འགོག་པ་དང༌། འགོག་པའི་རང་བཞིན་དང་བཞི་གསུངས་སོ༑ ༑དེ་ལ་དང་པོ་ནི། དེ་བཞིན་ཉིད་དོ། །གཉིས་པ་ནི། བདག་མེད་རྟོགས་པའི་ཡེ་ཤེས་སོ། །གསུམ་པ་ནི། ཆགས་སོགས་ཉོན་མོངས་པ་རྣམས་སོ། །བཞི་པ་ནི། ཉོན་མོངས་པ་དང་བྲལ་བའི་མེད་དགག་གི་ཆའོ། །དེས་ན་འཕགས་རྒྱུད་ཀྱི་ཆོས་ཉིད་དང༌། གཉེན་པོའི་སྟོབས་ཀྱིས་ཐོབ་པའི་སྤངས་པ་གཉིས་ཀ་ཡང་འགོག་བདེན་དུ་རིག་པར་བྱའོ། །ལམ་གྱི་བདེན་པ་ནི། ཀུན་ལས་བཏུས་ལས། ལམ་གྱི་བདེན་པ་གང་ཞེ་ན། ལམ་གང་གིས་སྡུག་བསྔལ་ཡོངས་སུ་ཤེས་པ་དང༌། ཀུན་འབྱུང་སྤོང་བ་དང༌། འགོག་པ་མངོན་དུ་བྱེད་པ་དང༌། ལམ་སྒོམ་པ་སྟེ། འདི་ནི་ལམ་གྱི་མཚན་ཉིད་མདོར་བསྡུས་པའོ། །ཞེས་གསུངས་པ་ལྟར། འཕགས་རྒྱུད་ཀྱི་ལམ་ཐམས་ཅད་དོ། །གལ་ཏེ་དེ་ཉིད་ལས། ལམ་རྣམ་པ་ལྔ་སྟེ། ཚོགས་ཀྱི་ལམ་དང༌༑ སྦྱོར་བའི་ལམ་དང༌། མཐོང་བའི་ལམ་དང༌། སྒོམ་པའི་ལམ་དང༌།

མཐར་ཕྱིན་པའི་ལམ་མོ། །ཞེས་གསུངས་པས། ལམ་ལྔ་ཀ་ལམ་བདེན་ཡིན་ནོ་ཞེ་ན། དེ་ནི་མ་ཡིན་ཏེ། ཀུན་བཏུས་ཀྱི་འགྲེལ་པར། རབ་ཏུ་དབྱེ་བ་འདི་ཡང་ལམ་གྱི་བདེན་པ་འཁོར་དང་བཅས་པའི་སྐབས་ཀྱིས་རིག་པར་བྱའོ། །ཞེས་གསུངས་པའི་ཕྱིར་རོ། །གཉིས་པ་མཚན་ཉིད་ནི། བདེན་པ་རེ་རེ་ལ་བཞི་བཞི་སྟེ་བཅུ་དྲུག་གོ ། དེ་ཡང་སྡུག་བསྔལ་གྱི་བདེན་པའི་རྣམ་པ་བཞི་ནི། མི་རྟག་པ་དང༌། སྡུག་བསྔལ་བ་དང༌། སྟོང་པ་དང༌། བདག་མེད་པའི་རྣམ་པའོ། །ཀུན་འབྱུང་བདེན་པའི་རྣམ་པ་བཞི་ནི། རྒྱུ། ཀུན་འབྱུང༌། རབ་སྐྱེ། རྐྱེན་གྱི་རྣམ་པའོ། །འགོག་བདེན་གྱི་རྣམ་པ་བཞི་ནི། འགོག་པ། ཞི་བ། གྱ་ནོམ་པ། ངེས་འབྱུང་གི་རྣམ་པའོ། །ལམ་གྱི་བདེན་པའི་རྣམ་པ་བཞི་ནི། ལམ། རིགས་པ། སྒྲུབ་པ། ངེས་འབྱིན་གྱི་རྣམ་པ་སྟེ། དེ་དག་ཇི་ལྟ་བ་བཞིན་དུ་བསྒོམས་པས་བདག་ཏུ་ལྟ་བ་དང༌། དེའི་འབྲས་བུ་ཉོན་མོངས་མ་ལུས་པ་སྤང་བར་འགྱུར་བའི་ཕྱིར་རོ། །ཅིའི་ཕྱིར་རྣམ་པ་བཅུ་དྲུག་ཏུ་ངེས་ཤེ་ན། སྒྲོ་འདོགས་པ་དང༌། སྐུར་བ་འདེབས་པའི་ཕྱིན་ཅི་ལོག་བཅུ་དྲུག་གྀ་གཉེན་པོར་རོ། །ཕྱིན་ཅི་ལོག་བཅུ་དྲུག་གང་ཞེ་ན། རྟག་པ་དང༌། བདེ་བ་དང༌། （ ༣༩བ་ ） བདག་གི་བ་དང༌། བདག་ཏུ་ལྟ་བ་ལ་སྤྱོད་པའི་གཉེན་པོར་སྡུག་བདེན་གྱི་རྣམ་པ་བཞིའོ། །རྒྱུ་མེད་དུ་འཛིན་པ་དང༌། བདག་དང་གཙོ་བོ་སོགས་རྒྱུ་གཅིག་པུར་འཛིན་པ་དང༌། སྒྲའི་ཚངས་པ་འགྱུར་བས་བྱས་པར་འཛིན་པ་དང༌། དབང་ཕྱུག་སོགས་ཀྱི་བློ་སྔོན་དུ་བཏང་ནས་བྱས་པར་འཛིན་པ་དང༌། བཞིའི་གཉེན་པོར་ཀུན་འབྱུང་བདེན་པའི་རྣམ་པ་བཞིའོ། །ཐར་པ་གཏན་མེད་དུ་འཛིན་པ་དང༌། ཚངས་པ་དང་ཁྱབ་འཇུག་སོགས་ལ་ཐར་པར་འཛིན་པ་དང༌། བསམ་གཏན་གྱི་བདེ་བ་ཙམ་གྱིས་གྱ་ནོམ་པར་འཛིན་པ་དང༌། རེ་ཞིག་ཐར་ཡང་གཏན་དུ་ཐར་པ་མི་སྲིད་པར་འཛིན་པ་དང༌། བཞིའི་གཉེན་པོར་འགོག་བདེན་གྱི་རྣམ་པ་བཞིའོ༑ ༑ལམ་མེད་པ་དང༌། བདག་མེད་རྟོགས་པ་ལམ་ངན་པ་དང༌། བདག་སྒོམ་པ་ཡང་ལམ་དུ་འཛིན་པ་དང༌།

ལམ་འདི་སླར་ལྡོག་ཅིང༌། སྡུག་བསྔལ་ཟད་པར་བྱེད་མི་ནུས་པར་འཛིན་པ་དང་བཞིའི་གཉེན་པོར་ལམ་གྱི་རྣམ་པ་བཞིའོ༑ ༑གཉིས་པ་སྒྲའི་དོན་ནི། ཅིའི་ཕྱིར་འཕགས་པའི་བདེན་པ་ཞེས་བྱ་ཞེ་ན། སྡུག་བསྔལ་སོགས་འཕགས་པ་རྣམས་ཀྱིས་ཇི་ལྟ་བ་བཞིན་དུ་གཟིགས་ཀྱི། བྱིས་པ་རྣམས་ཀྱིས་ནི་མ་ཡིན་པས། དེའི་ཕྱིར་འཕགས་པའི་བདེན་པ་ཞེས་བྱ་སྟེ། མདོ་ལས་བྱིས་པ་ལག་མཐིལ་འདྲ་བ་ཡིས། །འདུ་བྱེད་སྡུག་བསྔལ་སྤུ་མི་རྟོགས། ། འཕགས་པ་མིག་དང་འདྲ་བ་ཡིས། །དེ་ཡི་ཤིན་ཏུ་ཡིད་ཀྱང་འབྱུང༌། །ཞེས་གསུངས་པ་ལྟར་རོ། །ཅིའི་ཕྱིར་བདེན་པ་ཞེས་བྱ་ཞེ་ན། བསྡུ་བ་ལས། བསྟན་པ་དང༌༑ མི་མཐུན་པ་མེད་པ་དང༌། དེ་མཐོང་ན་རྣམ་པར་དག་པར་འགྱུར་བའི་ཕྱིར་བདེན་པ་ཡིན་ནོ། །ཞེས་གསུངས་པ་ལྟར་རོ། །གསུམ་པ་གྲངས་ངེས་ནི། ཐར་པ་དོན་གཉེར་གྱི་སྐྱེས་བུའི་བླང་དོར་གཉིས་སུ་ངེས་ཏེ། དོར་བྱ་ཀུན་ནས་ཉོན་མོངས་ཀྱི་ཕྱོགས་དང༌། བླང་བྱ་རྣམ་བྱང་གི་ཕྱོགས་གཉིས་སུ་ངེས་པའི་ཕྱིར་རོ། །དང་པོ་ལ་ཡང༌། ཉེས་དམིགས་ཀྱི་སྒོ་ནས་ཤེས་པར་བྱ་བ་དང༌། རྒྱུ་ལོག་སྟོབས་ཀྱིས་འབྲས་བུ་ལྡོག་པར་འགྱུར་བའི་སྒོ་ནས་ཀུན་འབྱུང་སྤང་བར་བྱ་བ་སྟེ་རྒྱུ་འབྲས་གཉིས་སུ་ངེས་སོ། །གཉིས་པ་ལ་ཡང༌། གང་མངོན་དུ་བྱ་བ་སྡུག་ཀུན་འགགས་པའི་འགོག་པ་དང༌། དེ་མངོན་དུ་བྱེད་པའི་ཐབས་ལམ་གཉིས་སུ་ངེས་པས་ན་བདེན་པ་བཞིར་ངེས་སོ། །བཞི་པ་གོ་རིམ་ངེས་པ་ནི། བདེན་བཞི་རྒྱུ་འབྲས་ཡིན་ན་ཀུན་འབྱུང་དང་ལམ་དང་པོར་སྟོན་པར་རིགས་སོ་ཞེ་ན། སྤྱིར་གོ་རིམ་ལ་རྒྱུ་འབྲས་དོན་གྱི་རིམ་པ་དང༌། རྟོགས་དཀའ་སླའི་དབང་གིས་བསྟན་པ་བཤད་པའི་རིམ་པ་དང༌། མངོན་རྟོགས་སྐྱེ་བའི་རིམ་པས་བསྟན་པ་རྣམས་ལས་འདི་ནི་ཐ་མ་སྟེ༑ རྒྱུད་བླ་མ་ལས། ནད་ནི་ཤེས་བྱ་ནད་ཀྱི་རྒྱུ་ནི་སྤང་བྱ་ལ། །བདེར་གནས་ཐོབ་བྱ་སྨན་ནི་བསྟེན་པར་བྱ་བ་ལྟར། །སྡུག་བསྔལ་རྒྱུ་དང་དེ་འགོག་པ་དང་དེ་བཞིན་ལམ། །ཤེས་བྱ་སྤང་བྱ་རེག་པར་བྱ་ཞིང་བསྟེན་པར་བྱ།

།ཞེས་དང༌། མཛོད་ལས་ཀྱང༌། དེ་དག་ཇི་ （ ༤༠ན་ ） ལྟར་མངོན་རྟོགས་རིམ། །ཞེས་སོ།། བདེན་པ་བཞི་ག་ཤེས་བྱ་ཡིན་ཡང་སྡུག་བསྔལ་ལ་ཤེས་བྱ་ཞེས་སྟོན་པའི་རྒྱུ་མཚན་ནི། དང་པོར་སྡུག་བསྔལ་ཉེས་དམིགས་ཀྱི་སྒོ་ནས་ཤེས་པར་མ་བྱས་ན། ཀུན་འབྱུང་ལ་སྤོང་འདོད་ཀྱི་བློ་མི་སྐྱེ་ཞིང༌། དེ་ཤེས་པ་ལས་ཀུན་འབྱུང་ལ་སྤོང་འདོད་ཀྱི་བློ་བསྐྱེད་དགོས་པའི་ཕྱིར་རོ། །སྡུག་ཀུན་གཉིས་ཀ་སྤང་བྱ་ཡིན་ཡང་ཀུན་འབྱུང་སྤང་བྱ་ཞེས་སྟོན་པའི་རྒྱུ་མཚན་ནི། རྒྱུ་མ་སྤངས་ན་འབྲས་བུ་མི་ལྡོག་པས་འབྲས་བུ་སྡུག་བསྔལ་མི་འདོད་ན། རྒྱུ་ཀུན་འབྱུང་སྤོང་དགོས་ཞེས་ཤེས་པར་བྱ་བའི་ཕྱིར་རོ། །འགོག་ལམ་གཉིས་ཀ་ཐོབ་བྱ་ཡིན་ཡང༌། འགོག་པ་ལ་མངོན་དུ་བྱ་བ་ཞེས་སྟོན་པའི་རྒྱུ་མཚན་ནི། ནད་སོས་པའི་བདེ་བ་ལྟར། སྡུག་ཀུན་གྱི་ནད་ཞི་བའི་འདོད་བྱ་མཆོག་ཏུ་གྱུར་པ་དེ་ཡིན་པའི་ཕྱིར་རོ། །ལམ་ལ་བསྟེན་པར་བྱ་བ་ཞེས་སྟོན་པ་ནི། འགོག་པ་མངོན་དུ་བྱེད་པ་ཡང་ལམ་བསྒོམ་པར་བྱ་བ་ལ་རག་ལས་པའི་ཕྱིར་རོ། །དེའི་ཕྱིར་རིམ་པ་ལྟར་བསྟན་ཏོ། ། གསུམ་པ་ལ་གསུམ། སངས་རྒྱས་དང༌། ཆོས་དང༌། དགེ་འདུན་དཀོན་མཆོག་ལ་འདོམས་པའོ། །དང་པོ་ནི། སངས་རྒྱས་དཀོན་མཆོག་བརྗོད་བྱར་བྱས་པ་ལ་འདོམས་སོ། །ཇི་ལྟར་ན། དམིགས་པར་བྱ་བ་ཡུལ་དང༌། དམིགས་པར་བྱེད་པ་ཡུལ་ཅན་གཉིས་དོན་དམ་པར་སོ་སོར་མ་གྲུབ་པར་མཉམ་པ་ཉིད་དུ་ཤེས་པའི་ཡེ་ཤེས་མཐར་ཐུག་པ་ནི། སངས་རྒྱས་ཡིན་ནོ་ཞེས་སྟོན་པའི་ཚུལ་གྱིས་སོ།། དེ་ཡང་དོན་གསུམ་གྱིས་ཤེས་པར་བྱ་སྟེ། ཡུལ་དང་ཡུལ་ཅན། མཚོན་བྱ་དང་མཚོན་བྱེད། དབྱིངས་དང་ཡེ་ཤེས་སུ་དོན་དམ་པར་ཞེན་པ་བཀག་པའོ། །དང་པོ་ནི༑ ཡུལ་གཟུགས་སོགས་དང༌། ཡུལ་ཅན་རྣམ་མཁྱེན་ནི་དོན་དམ་པར་སོ་སོར་མི་སྦྱོར་ཏེ། དོན་དམ་པར་མཉམ་པ་ཉིད་ཡིན་པའི་ཕྱིར་རོ། །གཉིས་པ་ནི། སངས་རྒྱས་དང་རྣམ་མཁྱེན་ནི་མཚོན་བྱ་མཚོན་བྱེད་དུ་དོན་དམ་པར་མི་སྦྱོར་ཏེ། སངས་རྒྱས་སུ་མཚོན་པར་བྱེད་པའི་ཆོས་ཀྱི་མཚན་ཉིད་རྣམ་པ་ཐམས་ཅད་མཁྱེན་པ་ཉིད་དོན་དམ་པར་མི་དམིགས་པའི་ཕྱིར་རོ།

།གསུམ་པ་ནི། དབྱིངས་དང་ཡེ་ཤེས་ལ་དོན་དམ་པར་རྟོགས་བྱ་རྟོགས་བྱེད་དུ་མི་སྦྱོར་ཏེ། སངས་རྒྱས་རྟོགས་པ་དང་བྱང་ཆུབ་དབྱིངས་དྲི་བྲལ་དག་རང་བཞིན་མེད་པར་མཚན་ཉིད་གཅིག་པ་ཉིད་ཀྱིས་སོ༑ ༑གཉིས་པ་ནི། ཆོས་དཀོན་མཆོག་ལ་འདོམས་སོ། །ཇི་ལྟར་ན། ཡུལ་ཅན་ཐམས་ཅད་མཁྱེན་པ་ཉིད་གསུམ་གྱིས་ཡུལ་དུ་བསྡུས་པའི་གཞི་དང༌། གཉེན་པོ་དང༌༑ རྣམ་པ་མཐའ་དག་ཕྱོགས་གཅིག་ཏུ་བསྡུས་པ་དག་གིས་བསྡུས་པ་སྟེ། ཁྱབ་པའི་ཆོས་ཐམས་ཅད་དོན་དམ་པར་ངོ་བོ་ཉིད་མེད་དོ་ཞེས་སྟོན་པའི་ཚུལ་གྱིས་སོ། །འདིས་ཆོས་དཀོན་མཆོག་ཇི་ལྟར་བསྟན་ཞེ་ན། ཡུལ་གཞི་ལམ་རྣམ་གསུམ་བསྟན་པའི་སྒོ་ནས་ཡུལ་ཅན་མཁྱེན་གསུམ་བསྟན་པ་ལས་སོ། །གསུམ་པ་ནི༑ དགེ་འདུན་དཀོན་མཆོག་ལ་འདོམས་སོ། །ཇི་ལྟར་ན། བྱང་ཆུབ་

（ ༤༠བ་ ） སེམས་དཔའ་འཕགས་པ་སློབ་པ་ཕྱིར་མི་ལྡོག་པ་རྣམས་ལ་དམིགས་ནས་དོན་དམ་པ་སྐྱེ་བ་མེད་པ་ཉིད་དུ་འཇུག་པར་བྱའོ་ཞེས་ལུང་འབོག་པའི་ཚུལ་གྱིས་སོ།། དགེ་འདུན་དེ་ལ་གྲངས་དུ་ཞིག་ཅེ་ན། རྩ་བའི་དབྱེ་བ་འབྲས་བུ་ལ་གནས་པ་གསུམ་དང༌། ཞུགས་པ་བཞིའི་ཐ་སྙད་ཀྱི་བྱེ་བྲག་གིས་སྐྱེས་བུ་ཆེན་པོ་བདུན་པོ་རང་སངས་རྒྱས་དང་ལྷན་ཅིག་བགྲངས་པས་བརྒྱད་པོའོ། །ཟུང་བཞིའི་བྱེ་བྲག་གིས་ཐེག་ཆེན་དགྲ་བཅོམ་དང་དགུར་འགྱུར་རོ། །ཞེ་ན། སྐྱོན་མེད་དེ། ཐེག་ཆེན་དགྲ་བཅོམ་པ་ནི་དགེ་འདུན་དཀོན་མཆོག་གི་ཁོངས་སུ་མ་གཏོགས་པས་སོ།། དེའི་རྒྱུ་མཚན་ཡང་སངས་རྒྱས་དཀོན་མཆོག་གི་ཁོངས་སུ་གཏོགས་པ་ཉིད་ཀྱིས་སོ༑ ༑ཡན་ལག་གི་དབྱེ་བ་ནི། གྲངས་ཉི་ཤུར་འཆད་པར་སྟེ་ངེས་པའོ། །འབྱེད་པའི་རྒྱུ་མཚན་ནི། དབང་པོ་རྟུལ་པོ་དད་པའི་རྗེས་འབྲང་ལ་སོགས་པའི་བྱེ་བྲག་གིས་སོ། ། འདིར་དཀོན་མཆོག་གསུམ་གྱི་མཐའ་དཔྱད་པ་ལ་བཞི། སྐྱབས་གསུམ་སོ་སོའི་རང་བཞིན། གནས་སྐབས་སྐྱབས་གསུམ་དུ་བཞག་པ། མཐར་ཐུགས་སྐྱབས་གཅིག་ཏུ་སྒྲུབ་པ། དཀོན་མཆོག་གི་སྒྲ་བཤད་པའོ། །དང་པོ་ལ་གཉིས། ཉན་ཐོས་སྡེ་པ་དང༌། ཐེག་ཆེན་པའི་ལུགས་སོ། །དང་པོ་ནི། མཛོད་ལས། གང་ཞིག་གསུམ་ལ་སྐྱབས་འགྲོ་སྟེ། །སངས་རྒྱས་དགེ་འདུན་བྱེད་པའི་ཆོས། །མི་སློབ་པ་དང་གཉིས་ཀ་དང༌། །མྱ་ངན་འདས་ལ་སྐྱབས་སུ་འགྲོ། །ཞེས་གསུངས་པ་ལྟར་རོ༑ ༑གཉིས་པ་ལ་གསུམ་ལས། སངས་རྒྱས་དཀོན་མཆོག་ནི། རྒྱུད་བླ་མ་ལས། འདུས་མ་བྱས་ཤིང་ལྷུན་གྱིས་གྲུབ། །གཞན་གྱི་རྐྱེན་གྱིས་རྟོགས་མིན་པ། །མཁྱེན་དང་བརྩེ་དང་ནུས་པར་ལྡན། །དོན་གཉིས་ལྡན་པའི་སངས་རྒྱས་ཉིད། ། ཅེསགསུངས་པ་ལྟར་རོ། །ཆོས་དཀོན་མཆོག་ནི། བསམ་མེད་གཉིས་མེད་རྟོག་མེད་པ། །དག་གསལ་གཉེན་པོའི་ཕྱོགས་ཉིད་ཀྱིས། །གང་ཞིག་གང་གི་ཆགས་བྲལ་བ། །བདེན་གཉིས་མཚན་ཉིད་ཅན་དེ་ཆོས། །ཞེས་གསུངས་པ་ལྟར་རོ། ། དགེ་འདུན་དཀོན་མཆོག་ནི། ཇི་བཞིན་ཇི་སྙེད་ནང་གིས་ནི།

།ཡེ་ཤེས་གཟིགས་པ་དག་པའི་ཕྱིར། །བློ་ལྡན་ཕྱིར་མི་ལྡོག་པའི་ཚོགས། །བླ་མེད་ཡོན་ཏན་དང་ལྡན་ཉིད༑ ༑ཞེས་གསུངས་པ་ལྟར་རོ། །གཉིས་པ་ནི། རྒྱུད་བླ་ལས། སྟོན་པ་བསྟན་པ་སློབ་དོན་གྱིས། །ཐེག་པ་གསུམ་དང་བྱེད་གསུམ་ལ། །མོས་པ་རྣམས་ཀྱིས་དབང་བྱས་ནས། །སྐྱབས་གསུམ་རྣམ་པར་བཞག་པ་ཡིན། །ཞེས་གསུངས་པ་ལྟར། དཀོན་མཆོག་གསུམ་གྱི་ཡོན་ཏན་བསྟན་པའི་ཆེད་དུ་གང་ཟག་དྲུག་གི་དབང་དུ་བྱས་ནས་སྐྱབས་གསུམ་རྣམ་པར་བཞག་པ་ནི། ཐེག་པ་གསུམ་གྱི་ལམ་གྱི་རིགས་ལ་ཞུགས་པའི་དོན་ནོ། །གསུམ་པ་ནི། རྫོགས་པའི་སངས་རྒྱས་ཁོ་ན་མཐར་ཐུག་གི་སྐྱབས་གནས་ཡིན་ནོ། །ཅིའི་ཕྱིར་ཆོས་དང་དགེ་འདུན་མ་ཡིན་ （ ༤༡ན་ ） ཞེ་ན། ཆོས་ལ་ལུང་དང་རྟོགས་པ་གཉིས་ལས་ལུང་ནི་རྟོགས་པ་མཐར་ཐུག་པའི་ཚེ་གཟིངས་ལྟར་སྤང་བར་བྱ་བ་ཡིན་པའི་ཕྱིར་རོ། །རྟོགས་པའི་ཆོས་ལ་སློབ་པའི་རྒྱུད་ཀྱི་ལམ་ནི། དོན་ལ་སྒྲིབ་གཉིས་མཐའ་དག་དང་མ་བྲལ་ཡང་བསམ་ངོ་ན་སྒྲིབ་གཉིས་དང་བྲལ་བ་ལྟར་སྣང་བས་སླུ་བའི་ཆོས་ཅན་ཡིན་པའི་ཕྱིར་རོ། །སློབ་པའི་རྒྱུད་ཀྱི་འགོག་བདེན་ནི། སྒྲིབ་པ་ཕྱོགས་རེ་བ་མེད་པ་ཙམ་ཡིན་གྱི་མཐའ་དག་དང་བྲལ་བ་མ་ཡིན་པའི་ཕྱིར་རོ། །འཕགས་པ་སློབ་པ་ནི། འདུ་བྱེད་ཀྱི་མཚན་མ་ལ་འཇིགས་པ་དང་བཅས་པས་སངས་རྒྱས་ལ་སྐྱབས་སུ་འགྲོ་བ་ཡིན་པའི་ཕྱིར་རོ། །ཇི་སྐད་དུ། སྤང་ཕྱིར་བསླུ་བའི་ཆོས་ཅན་ཕྱིར། །མེད་ཕྱིར་འཇིགས་དང་བཅས་པའི་ཕྱིར། །ཆོས་རྣམ་གཉིས་དང་འཕགས་པའི་ཚོགས། །གཏན་གྱི་སྐྱབས་མཆོག་མ་ཡིན་ནོ། །ཞེས་སོ། །དེས་ན་དོན་དམ་པའམ་གཏན་གྱི་སྐྱབས་ནི། སངས་རྒྱས་དཀོན་མཆོག་ཁོ་ན་ཡིན་ཏེ། དེ་ཐོབ་ནས་གོ་འཕང་གཞན་དོན་དུ་གཉེར་བ་མེད་པའི་ཕྱིར་དང༌། ཆོས་དང་དགེ་འདུན་གྱི་ཡོན་ཏན་ཡང་མཐར་ཐུག་པ་ཡིན་པའི་ཕྱིར་རོ། །ཇི་སྐད་དུ། དམ་པའི་དོན་དུ་འགྲོ་བ་ཡི། །སྐྱབས་ནི་སངས་རྒྱས་ཉག་ཅིག་ཡིན། །ཐུབ་པ་ཆོས་ཀྱི་སྐུ་ཅན་ཕྱིར། །ཚོགས་ཀྱང་དེ་ཡི་མཐར་ཐུག་ཕྱིར།

།ཞེས་སོ། །བཞི་པ་ནི། འབྱུང་བ་དཀོན་ཕྱིར་དྲི་མེད་ཕྱིར། །མཐུ་ལྡན་ཕྱིར་དང་འཇིག་རྟེན་གྱི། །རྒྱན་གྱུར་ཕྱིར་དང་མཆོག་ཉིད་ཕྱིར། །འགྱུར་བ་མེད་ཕྱིར་དཀོན་མཆོག་ཉིད། །ཅེས་སོ། བཞི་པ་ལ་བཞྀ། སྒྲུབ་པའི་མི་མཐུན་ཕྱོགས་སྤང་བ་དང༌། སྒྲུབ་པ་ལ་གཞན་གྱིས་དྲིང་མི་འཇོག་པ་དང༌། སྒྲུབ་པའི་ཡོན་ཏན་ཐམས་ཅད་རྫོགས་པ་དང། སྒྲུབ་པ་མཐར་ཐུག་པའི་རྒྱུ་ལ་གདམས་པའོ། །དང་པོ་ལ་གསུམ། ཞེན་པ་སེལ་བའི་བརྩོན་འགྲུས་དང༌། ངལ་བ་སེལ་བའི་བརྩོན་འགྲུས་དང༌། ལམ་ཡོངས་སུ་འཛིན་པའི་བརྩོན་འགྲུས་ལ་གདམས་པའོ། །དང་པོ་ནི༑ འདོམས་ཞེས་དྲང་ངོ༌། །གང་ལ་ན། མ་ཞེན་པའི་བརྩོན་འགྲུས་ལའོ། །ཇི་ལྟར་ན། ལུས་ལ་སོགས་པ་དོན་དམ་པར་ངོ་བོ་ཉིད་མེད་པར་བསྟན་པའི་ཚུལ་གྱིས་སོ། །དགོས་པ་ནི། ལུས་ལ་སོགས་པའི་བསོད་ནམས་ཉིད་ཀྱིས་དབང་རྟུལ་ལ་ལ་མངོན་པར་ཞེན་པར་འགྱུར་བས་དེ་བསལ་བའི་ཕྱིར་དུའོ། །གང་གི་ཚེ་ན། བརྩོན་འགྲུས་བརྩམས་པ་ཉིད་ཀྱིས་ཇི་སྐད་བཤད་པའི་སེམས་བསྐྱེད་ཀྱི་དམ་བཅས་པའི་དོན་ལ་ནན་ཏན་བྱེད་པ་ནའོ། །གཉིས་པ་ནི། གདམ་ངག་གོ་ཞེས་སྦྲེལ་ལོ། །གང་ལ་ན། ཡོངས་སུ་ངལ་བ་མེད་པའི་བརྩོན་འགྲུས་ལའོ། །ཇི་ལྟར་ན༑ གཟུགས་ལ་སོགས་པ་ནས་ཡང་དག་པར་རྫོགས་པའི་བྱང་ཆུབ་ཀྱི་བར་ལ་དོན་དམ་པར་རློམ་པ་མེད་པ་ཉིད་དུ་བསྟན་པའི་ཚུལ་གྱིས་སོ། །དགོས་པ་ནི། དུས་ཡུན་རིང་མོ་ཞིག་ཏུ་ལམ་གོམས་པར་བྱས་ཀྱང་འདོད་པའི་དོན་མ་གྲུབ་ན་དངངས་པའི་རང་བཞིན་ （ ༤༡བ་ ） ཅན་དུ་ཡོངས་སུ་སྐྱོ་བར་འགྱུར་བས་དེ་སྤངས་པའི་ཕྱིར་དུ་ཡིན་ནོ། །གསུམ་པ་ནི། གདམ་ངག་གོ །ཞེས་སྦྲཻེལ་ལོ། །གང་ལ་ན། ལམ་ཡོངས་སུ་བཟུང་བའི་བརྩོན་འགྲུས་ལའོ། །ཇི་ལྟར་ན། ཆོས་རྣམས་དོན་དམ་པར་རང་བཞིན་གྱིས་མ་སྐྱེས་པ་ཉིད་དུ་བསླབ་པའི་ཚུལ་གྱིས་སོ།། དགོས་པ་ནི། ཕྱོགས་བཅུ་ན་བཞུགས་པའི་སངས་རྒྱས་ལ་སོགས་པ་ལ་དོན་རེ་རེའི་ཕྱིར་ཡང་ལམ་གྱི་ལུང་ནོད་པར་བྱེད་དགོས་ན། དེ་ལྟ་བུ་བདག་གིས་ག་ལ་ནུས་སྙམ་དུ་སེམས་ཞུམ་པར་འགྱུར་བས་དེའི་གཉེན་པོར་རོ།

། གཉིས་པ་ནི། འདོམས་ཞེས་དྲང་ངོ༌། །གང་ལ་ན། སྤྱན་ལྔ་ལའོ། །ཇི་ལྟར་ན། སྤྱན་ལྔ་པོ་ཡུལ་ཡུལ་ཅན་རྣམས་དེ་བཞིན་ཉིད་དུ་རོ་གཅིག་པ་ཉིད་དུ་སྒྲུབ་བོ་ཞེས་སློབ་པའི་ཚུལ་གྱིས་སོ། །དེ་ལ་སྤྱན་ལྔ་ནི། རྒྱུ་དང༌། ངོ་བོ་དང༌། ས་མཚམས་གསུམ་གྱིས་ཤེས་པར་བྱའོ། །རྒྱུ་ལ་ཐུན་མོང་གི་རྒྱུ་དང༌། སོ་སོའི་རྒྱུ་གཉིས་ལས། དང་པོ་ནི། མདོ་ལས། བྱང་ཆུབ་སེམས་དཔའ་སེམས་དཔའ་ཆེན་པོས་མིག་ལྔ་ཡོངས་སུ་སྦྱང་བར་འདོད་པ་དང་ཐོབ་པར་འདོད་པས་ཕ་རོལ་ཏུ་ཕྱིན་པ་དྲུག་ལ་བསླབ་པར་བྱའོ། །ཞེས་གསུངས་པ་ལྟར། ཕར་ཕྱིན་དྲུག་གོ །སོ་སོའི་རྒྱུ་ནི། ཤའི་མིག་བསམ་གཏན་སྦྱངས་པའི་དབང་པོ་གཟུགས་ཅན་དང༌། ལྷའི་མིག་ནི། མར་མེ་བྱིན་པ་སོགས་ཀྱི་དགེ་བའི་ལས་དང༌། ཤེས་རབ་དང་ཆོས་ཀྱི་སྤྱན་ནི། ཆོས་རང་བཞིན་མེད་པར་རྟོགས་པའི་ཤེས་རབ་དང་ལུང་གི་ཆོས་ལ་ཐོས་བསམ་བྱེད་པ་དང༌། སངས་རྒྱས་ཀྱི་སྤྱན་ནི། ཡེ་ཤེས་ཀྱི་ཚོགས་རྒྱུ་ཡིན་ནོ། ། གཉིས་པ་ནི། སྔ་མ་ལྔ་མིང་དང༌། ཕྱི་མ་ལྔ་དོན་ཡིན་པའམ། ཡང་ན་སྔ་མ་ལྔ་ཡུལ་ཅན་དང༌། ཕྱི་མ་ལྔ་ཡུལ་དུ་སྦྱར་རོ། །ཡུལ་དང་ཡུལ་ཅན་གྲངས་བཞིན་དུ་སྦྱར་ཏེ། ཤའི་སྤྱན་ནི། ཡུལ་གྱི་དངོས་པོའི་ཚད་སོ་སོར་ངེས་པ་དཔག་ཚད་བརྒྱ་ནས་སྟཽང་གསུམ་གྱི་བར་མཐོང་བའི་ཡུལ་ཅན་ནོ། །དེ་ལས་ལྷག་པ་མི་མཐོང་བའྀི་རྒྱུ་མཚན་ཅི་ཞེ་ན། ཉི་ཁྲི་སྣང་བ་ལས། དེ་ནི་རྣམ་པར་སྨིན་པ་ལས་བྱུང་བ་ཉིད་ཀྱིས་ཡུལ་སོ་སོར་ངེས་པ་ཉིད་ཡིན་པའི་ཕྱིར་རམ། ཤའི་མིག་ནི། བདག་པོའི་འབྲས་བུའི་ཡུལ་ཅན་ཡིན་ལ། དེ་ཡང་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱིས་བསྡུས་པ་ཡིན་པའི་ཕྱིར་རོ། །ཞེས་ཡུལ་ངེས་པར་གསུངས་སོ། །ལུང་དེས་ཡུལ་ངེས་པའི་རྒྱུ་མཚན་གཉིས་བསྟན་ཏེ། དང་པོས་ནི། ལས་ཀྱི་རྣམ་སྨིན་ལས་བྱུང་བའི་ཕྱིར་ཞེས་པ་ཡིན་ལ། གཉིས་པས་ནི། ཤའི་མིག་ནི། བདག་འབྲས་ཀྱི་ཡུལ་ཅན་ཡིན་པའི་ཕྱིར་ཞེས་པའོ། །འོ་ན་སངས་རྒྱས་ཀྱི་ཤའི་སྤྱན་གྱིས་ཀྱང་སྟོང་གསུམ་ལས་ལྷག་པ་མི་མཐོང་བར་འགྱུར་རོ་ཞེ་ན།

སྐྱོན་མེད་དེ། སངས་རྒྱས་ཀྱི་ཤའི་སྤྱན་ནི། ལས་ཀྱི་རྣམ་པར་སྨིན་པ་ལས་བྱུང་བ་མ་ཡིན་པའི་ཕྱིར་རོ། །དེས་ན་འདི་ནི་བྱང་སེམས་ཀྱི་དབང་ （ ༤༢ན་ ） དུ་བྱས་སོ། །དགེ་བའི་ལས་ཀྱི་རྣམ་པར་སྨིན་པ་ལས་བྱུང་བའི་ལྷའི་སྤྱན་ནི། སེམས་ཅན་ཐམས་ཅད་ཀྱི་འཆི་འཕོ་བ་དང་སྐྱེ་བ་མཐོང་བའི་ཡུལ་ཅན་ནོ། །ཤེས་རབ་ཀྱི་སྤྱན་ནི། ཆོས་ཐམས་ཅད་ལ་དོན་དམ་པར་ཅིར་ཡང་རྣམ་པར་མི་རྟོག་པའི་ཡུལ་ཅན་ནོ། །ཆོས་ཀྱི་སྤྱན་ནི། འཕགས་པའི་གང་ཟག་ཐམས་ཅད་ཀྱི་རྟོགས་པའི་བྱེ་བྲག་ཇི་ལྟ་བ་བཞིན་དུ་རྟོགས་པའི་ཡུལ་ཅན་ནོ། །སངས་རྒྱས་ཀྱི་སྤྱན་ནི། ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་བྱང་ཆུབ་པ་སྟེ་རྟོགས་པའི་ཡུལ་ཅན་ནོ།། གསུམ་པ་ནི། དང་པོ་གཉིས་ཚོགས་ལམ་ནས་དང༌། གསུམ་པ་ནི། འཕགས་པའི་མཉམ་བཞག་དང༌། བཞི་པ་འཕགས་པའི་རྗེས་ཐོབ་ན་ཡོད་ལ། ལྔ་པ་ལ་རྗེས་མཐུན་པ་ས་བདུན་པ་ནས་ཐོབ་ཅིང༌། མཚན་ཉིད་པ་ནི་སངས་རྒྱས་ཀྱི་ས་ཁོ་ན་ལ་འདོད་པར་བྱའོ། །གསུམ་པ་ནི། འདོམས་སོ་ཞེས་དྲང་ངོ༌། །གང་ལ་ན། མངོན་པར་ཤེས་པ་དྲུག་ལའོ། །ཇི་ལྟར་ན། མངོན་པར་ཤེས་པ་དྲུག་ཡུལ་དང་ཡུལ་ཅན་རྣམས་དོན་དམ་པར་གཟོད་མ་ནས་ཞི་བ་ཉིད་དུ་རྟོགས་པར་བྱའོ་ཞེས་སྟོན་པའི་ཚུལ་གྱིས་སོ། །དེ་ལ་མངོན་ཤེས་དྲུག་ནི། རྒྱུ་དང་ངོ་བོ་དང་བྱེད་ལས་དང༌། ལྡན་པ་དང༌། ས་མཚམས་དང༌། འབྲས་བུ་དང་དྲུག་གིས་ཤེས་པར་བྱའོ། །རྒྱུ་ལ་ཐུན་མོང་དང༌། སོ་སོ་བའི་རྒྱུ་གཉིས་ལས། དང་པོ་ནི། རྟེན་དང་ཡེ་ཤེས་དང༌། ཡིད་ལ་བྱེད་པ་སྟེ། མདོ་སྡེ་རྒྱན་ལས། བསམ་གཏན་བཞི་པ་ཤིན་ཏུ་དག་ཐོབ་ནས། ། མི་རྟོག་ཡེ་ཤེས་ཡོངས་སུ་བཟུང་བ་དང༌། །ཇི་ལྟར་རྣམ་གནས་ཡིད་ལ་བྱེད་པ་ལས༑ ༑མཐུ་གྲུབ་པ་ཡི་དམ་པ་ཐོབ་པར་འགྱུར། །ཞེས་སོ། །རྐང་པ་དང་པོས་རྟེན་དང༌། གཉིས་པས་ཟག་ཟད་མངོན་ཤེས་ཀྱི་རྒྱུ་དང༌། གསུམ་པས་ལྷག་མ་རྣམས་ཀྱི་རྒྱུ་བསྟན་ཏོ། །དེ་ལ་དང་པོ་ལྔ་ནི། བསམ་གཏན་གྱི་དངོས་གཞི་ལ་བརྟེན་པ་ཡིན་གྱི་གཞན་ལ་ནི་མ་ཡིན་ཏེ།

དང་པོ་ལྔ་ནི། ཞི་གནས་དང་ལྷག་མཐོང་ཆ་མཉམ་དུ་འཇུག་པས་ཐོབ་པའི་ཕྱིར་དང༌། ཉེར་བསྡོགས་རྣམས་ཞི་གནས་ཤས་ཆུང་བ་དང༌། གཟུགས་མེད་ལྷག་མཐོང་ཤས་ཆུང་བའི་ཕྱིར་རོ། །ཐ་མ་ནི། བསམ་གཏན་ས་དྲུག་གཟུགས་མེད་དང་པོ་གསུམ་ལ་བརྟེན་ཏེ། དེ་དག་ལ་ཟག་མེད་ཀྱི་ཡེ་ཤེས་རྟེན་དུ་རུང་བའི་ཕྱིར་རོ། །ལུས་རྟེན་ནི། དང་པོ་ལྔ་འདོད་པའི་རྟེན་ཅན་དང༌། ཐ་མ་ནི་ཁམས་གསུམ་གའི་རྟེན་ལ་སྒྲུབ་བོ། །གཉིས་པ་སོ་སོའི་རྒྱུ་ནི། དབུ་མ་རིན་ཆེན་ཕྲེང་བ་ལས། མཆོད་རྟེན་མར་མེའི་ཕྲེང་བ་དང༌། ། མུན་པ་དག་ཏུ་སྒྲོན་མ་དང༌། །མར་མེ་འབྲུ་མར་སྦྱིན་པ་ཡིས། །ལྷ་ཡྀ་མིག་ནི་ཐོབ་པར་འགྱུར། །མཆོད་རྟེན་མཆོད་དང་རོལ་མོ་དང༌། །དྲིལ་བུ་དག་ནི་ཕུལ་བ་དང༌༑ ༑དུང་དང་རྔ་ནི་རབ་ཕུལ་བས། །ལྷ་ཡི་རྣ་བ་ཐོབ་པར་འགྱུར། །གཞན་གྱི་འཁྲུལ་བ་མི་གླེང་ཞིང༌། །ཡན་ལག་ཉམས་པ་ （ ༤༢བ་ ） རྣམས་མི་བརྗོད། ། སེམས་ནི་རྗེས་སུ་བསྲུང་བས་ན། །གཞན་གྱི་སེམས་ནི་ཤེས་པ་འཐོབ། །ལྷམ་དང་བཞོན་པ་བྱིན་པ་དང༌། །ཉམས་ཆུང་བཀུར་བ་བྱས་པ་དང༌། །བཞོན་པས་བླ་མ་བཀུར་བ་ཡིས། །མཁས་པས་རྫུ་འཕྲུལ་ཐོབ་པར་འགྱུར། །ཆོས་ཀྱི་ཆེད་དང་དེ་བཞིན་དུ། །ཆོས་གཞུང་དོན་དག་དྲན་པ་དང༌། །ཆོས་ཀྱི་སྦྱིན་པ་དྲི་མེད་པས། །ཚེ་རབས་དྲན་པ་འཐོབ་པར་འགྱུར། །དངོས་རྣམས་ངོ་བོ་ཉིད་མེད་པར། །ཡང་དག་ཇི་བཞིན་ཡོངས་ཤེས་པས། །མངོན་ཤེས་དྲུག་པ་ཟག་པ་ཀུན། །ཟད་པ་མཆོག་ནི་ཐོབ་པར་འགྱུར་ཞེས་སོ། །གཉིས་པ་ནི། སྔ་མ་དྲུག་མིང་དང༌། ཕྱི་མ་དྲུག་དོན་དུ་སྦྱར་རོ། །རྫུ་འཕྲུལ་གྱི་མངོན་པར་ཤེས་པ་ནི། ས་གཡོ་བ་དང་ལ་སོགས་པ་གཅིག་ཏུ་གྱུར་པ་ནས་མང་པོ་དང༌། མང་པོར་གྱུར་ནས་གཅིག་ཏུ་འགྱུར་བ་སོགས་བྱེད་པའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པའོ། ། ལྷའི་རྣ་བའི་མངོན་ཤེས་ནི། འཇིག་རྟེན་གྱི་ཁམས་ཐམས་ཅད་ན་གནས་པའི་སྒྲ་ཆུང་ངུ་དང་གཅིག་ཤོས་ཆེན་པོ་ཐོས་པར་བྱེད་པའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པའོ།

།གཞན་གྱི་སེམས་ཤེས་པའི་མངོན་ཤེས་ནི། ། གཞན་གྱི་སེམས་འདོད་ཆགས་དང་བཅས་པ་ལ་སོགས་པ་ཡོངས་སུ་ཤེས་པར་བྱེད་པའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པའོ། །སྔོན་གྱི་གནས་རྗེས་སུ་དྲན་པའི་མངོན་ཤེས་ནི། རང་དང་གཞན་གྱི་ཚེ་རབས་སྔ་མ་དུ་མ་རྗེས་སུ་དྲན་པར་བྱེད་པའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པའོ༑ ༑མངོན་པར་འདུ་བྱེད་པ་ལས་བྱུང་བའི་ལྷའི་མིག་གི་མངོན་ཤེས་ནི། གཟུགས་ཕྲ་རགས་ཐམས་ཅད་མཐོང་བར་བྱེད་པའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པའོ། །ལྷའི་སྤྱན་དང་ལྷའི་མིག་གི་མངོན་ཤེས་ལ་ཁྱད་པར་ཅི་ཡོད་ཅེ་ན། རྒྱུ་དང༌། ཡུལ་དང༌། སྡེ་ཚན་གྱི་སྒོ་ནས་འབྱེད་དོ། །རྒྱུ་ལ་སྤྱན་ནི༑ དགེ་བའི་ལས་ཀྱི་རྣམ་པར་སྨིན་པ་ལས་བྱུང་བ་ཡིན་ལ་མངོན་ཤེས་ནི་ཚེ་འདིར་བསམ་གཏན་མངོན་པར་འདུ་བྱས་པ་ལས་བྱུང་བའོ། །ཡུལ་ལ་སྤྱན་ནི། སེམས་ཅན་ཐམས་ཅད་ཀྱིས་འཆི་འཕོ་བ་དང་སྐྱེ་བ་ཤེས་པ་ཡིན་ལ། མངོན་ཤེས་ནི་གཟུགས་ཐམས་ཅད་མཐོང་བའི། །སྡེ་ཚན་ནི། སྤྱན་དང་མངོན་ཤེས་ཀྱི་སྡེ་ཚན་ནོ༑ ཁྱད་པར་དང་པོ་ནི། འཕགས་པས་བཤད་ལ། དེའི་སྟེང་དུ་ཕྱི་མ་གཉིས་བསྣན་ནས་ཁྱད་པར་གསུམ་གྱི་སྒོ་ནས་འབྱེད་ཅེས་འབུམ་པ་གསུང་ངོ༌། །ཟག་པ་ཟད་པའི་མངོན་པར་ཤེས་པ་ནི། ཉོན་མོངས་པ་དང་ཤེས་བྱའི་སྒྲིབ་པ་སྤོང་བར་བྱེད་པའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པའོ། །གསུམ་པ་ནི༑ དང་པོས་མ་དད་པ་དད་པར་བྱེད་པ་དང༌། གཉིས་པས་གཞན་གྱི་ངག་གི་སྤྱོད་པ་ཤེས་པ་དང༌། གསུམ་པས་གཞན་གྱི་སེམས་ཀྱི་རྒྱུ་བ་ཤེས་པ་ （ ༤༣ན་ ） དང༌། ཐ་མ་གསུམ་གྱིས་རྟག་ཆད་དུ་ལྟ་བ་སྤངས་ནས་ངེས་པར་ལེགས་པའི་ལམ་ལ་འགོད་པར་བྱེད་དོ། །བཞི་པ་ནི། མདོ་སྡེ་རྒྱན་ལས། འདབ་གཤོག་ཀུན་ཏུ་རྒྱས་པའི་བྱ་བཞིན་དུ། །སེམས་ཅན་སྨིན་པར་བྱེད་པར་ནུས་པ་ཉིད། །སངས་རྒྱས་ལས་ནི་ཤིན་ཏུ་བསྔགས་པ་ཐོབ། །སྐྱེ་དགུ་རྣམས་ལ་ཚིག་བཟུང་འོས་པར་འགྱུར༑

༑ཞེས་སོ། །ལྔ་པ་ནི། དང་པོ་ལྔ་བསམ་གཏན་གྱི་དངོས་གཞི་ཐོབ་པའི་སོ་སྐྱེ་དང་འཕགས་པ་རྣམས་ལ་ཡོད་ལ། དྲུག་པ་འཕགས་པ་ཁོ་ན་ལ་ཡོད་དོ། ། མི་སློབ་པ་ཁོ་ན་དང་ས་བརྒྱད་པ་ཡན་ཆད་ལ་འཇོག་པ་ནི་མི་འཐད་དེ། ཟག་པ་མ་ལུས་པ་ཟད་པ་ལ་བྱེད་ན། སངས་རྒྱས་ཀྱི་ས་ཁོ་ནར་འཇོག་དགོས་ལ། ཕྱོགས་རེ་ཟད་པ་ལ་བྱེད་ན་ས་བདུན་པ་མན་ཆད་དང་ཉན་རང་སློབ་པའི་རྒྱུད་ལ་ཡོད་པ་ཡང་མི་འགལ་བའི་ཕྱིར་རོ། །དྲུག་པ་ནི། མདོ་སྡེ་རྒྱན་ལས། གང་གིས་འཕགས་དང་ལྷ་དང་ཚངས་པ་ཡི། །གནས་པ་དཔེ་མེད་རྒྱ་ཆེན་རྟག་ཏུ་གནས། །ཕྱོགས་སུ་དེ་སོང་སངས་རྒྱས་སེམས་ཅན་དག །ཡང་དག་མཆོད་བྱེད་རྣམ་པར་དག་པ་བསྐྱེད༑ ༑ཞེས་སོ། ། བཞི་པ་ལ་གཉིས། མཐོང་ལམ་དང༌། སྒོམ་ལམ་ལ་འདོམས་པའོ། །དང་པོ་ནི། འདོམས་སོ་ཞེས་དྲང་ངོ༌། །གང་ལ་ན། མཐོང་ལམ་ལའོ། །ཇི་ལྟར་ན། སྐད་ཅིག་མ་བཅུ་དྲུག་གི་ངོ་བོ་ཉིད་དོན་དམ་པར་མི་དམིགས་ཤིང་ཀུན་རྫོབ་ཏུ་རྣམ་པར་སྒོམ་པར་བྱེད་དོ་ཞེས་སྟོན་པའི་ཚུལ་གྱིས་སོ། །གང་གིས་སྒོམ་ཞེ་ན། རྣལ་འབྱོར་པ་ཐམས་ཅད་ལ་མངོན་པར་ཞེན་པ་མེད་པའི་ལུས་ཅན་གྱིས་སོ། ། ཞེན་པ་མེད་པའི་རྒྱུ་མཚན་ནི། ཆོས་ཐམས་ཅད་དོན་དམ་པར་ངོ་བོ་ཉིད་མེད་པར་རྟོགས་པས་སོ། །དཔེ་ནི་སྒྱུ་མ་མཁན་བཞིན་དུའོ། །བསྒོམ་བྱ་སྐད་ཅིག་མ་བཅུ་དྲུག་པོ་གང་ཞེ་ན། ཡུལ་ཅན་མཐོང་བའི་ལམ་ཡུལ་བདེན་པ་བཞིས་བསྡུས་པ་བདེན་པ་རེ་རེ་ལ་ཡང་ཆོས་ཤེས་པའི་བཟོད་པ་དང༌། རྗེས་སུ་ཤེས་པའི་བཟོད་པ་དང༌༑ ཆོས་ཤེས་པ་དང༌། རྗེས་སུ་ཤེས་པའི་བདག་ཉིད་བཞི་བཞི་སྟེ་བཅུ་དྲུག་གོ །དགོས་པ་གང་གི་དོན་དུ་སྒོམ་ཞེ་ན། མཐོང་ལམ་དེས་སྤང་བར་བྱ་བའི་དངོས་པོའི་གཉེན་པོ་ཉིད་དུའོ། །གཉིས་པ་ནི། འདོམས་ཞེས་དྲང་ངོ༌། །གང་ལ་ན། སྒོམ་པའི་ལམ་ལའོ། །ཇི་ལྟར་ན། དོན་དམ་པར་མི་དམིགས་ཤིང་ཀུན་རྫོབ་ཏུ་སྒོམ་ལམ་དེས་སྤང་བར་བྱ་བའི་དངོས་པོ་སྒྲིབ་པ་ལྷན་སྐྱེས་ཀྱི་གཉེན་པོ་ཉིད་དུ་རྣམ་པར་སྒོམ་པར་བྱེད་དོ།

།ཞེས་སྟོན་པའི་ཚུལ་གྱིས་སོ། །འོ་ན་བསྒོམ་བྱ་ལམ་གྱི་ངོ་བོ་དེ་གང་ཞེ་ན། མཐོང་ལམ་ལས་རྟོགས་པའི་རིགས་ཐ་དད་པའི་སྒོམ་པའི་ལམ་མཚན་ཉིད་པ་རྣམ་པར་གཞག་པ་ནི་མེད་དེ། མཐོང་བ་དང་སྒོམ་པ་དག་རང་བཞིན་རྣམ་དག་གི་ཆོས་དབྱིངས་ཙམ་རྟོགས་པ་ལ་རིགས་ཐ་དད་དུ་གྱུར་པ་མེད་པས་སོ། །དཔེར་ན། འདུས་བྱས་ལམ་དང༌། འདུས་མ་བྱས་སྤངས་པ་དག་ངོ་བོ་གཅིག་པ་ཉིད་ཀྱིས་ཕན་ཚུན་ལྟོས་མེད་ཀྱི་ཐ་དད་པར་གདགས་པར་མི་ནུས་པ་བཞིན་ནོ། །ཐ་དད་མེད་པའི་རྒྱུ་མཚན་ཅི་ཞེ་ན། སྔར་ཇི་སྐད་བཤད་

（ ༤༣བ་ ） པའི་མཐོང་བའི་ལམ་གྱིས་མངོན་སུམ་དུ་བྱས་པའི་དངོས་པོ་སྟེ་ཆོས་ཉིད་ལས་ཐ་མི་དད་པ་ལ་དམིགས་སྟེ་སྒོམ་པར་བྱེད་པའི་ཕྱིར་རོ། །དེ་ལྟ་ན་སྤང་བྱ་ལ་ཡང་ཁྱད་པར་མེད་པར་འགྱུར་ཏེ། ཆོས་ཉིད་ཙམ་མངོན་སུམ་དུ་རྟོགས་པ་ལ་ཁྱད་པར་མེད་པའི་ཕྱིར་ཞེ་ན། ཉེས་པ་མེད་དེ། ཆོས་ཉིད་ཙམ་རྟོགས་པ་ལ་ཁྱད་པར་མེད་པ་འོན་ཀྱང་མཐོང་བའི་ལམ་གྱིས་སྒོམ་སྤང་སྤོང་མི་ནུས་ལ་སྒོམ་ལམ་གྱིས་སྤོང་ནུས་པ་དེ་ནི་རྟེན་ཅིང་འབྲེལ་བར་འབྱུང་བའི་ཆོས་ཉིད་ཀྱིས་གྲུབ་པའི་ཕྱིར་རོ། །དཔེར་ན། དག་བྱེད་ཆུ་སྔ་ཕྱི་བཞིན་ནོ། ། བཞི་པ་དོན་བསྡུ་བ་ནི། །གདམ་ངག་གི་བརྗོད་བྱ་ནི་རྣམ་པ་བཅུར་ངེས་སོ། །རྒྱུ་མཚན་ནི། བཅུ་པོ་འདི་ཙམ་ཁོ་ནས་སྐྱེས་བུའི་དོན་ཐམས་ཅད་དུ་ཕུན་སུམ་ཚོགས་པར་འགྱུར་བས་སོ། །བཅུ་པོས་འགྲུབ་པའི་ཚུལ་ཇི་ལྟ་བུ་ཞེ་ན། གོང་དུ་བཤད་པ་དེ་ལྟར་ན། སྒྲུབ་པའི་ངོ་བོ་གང་ཡིན་པ་བྱང་ཆུབ་ཀྱི་སེམས་བསྐྱེད་པ་དང༌། སེམས་བསྐྱེད་དེས་འཕངས་པའི་ཆོས་ཀྱི་ངོ་བོ་ཉིད་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་སྒྲུབ་པ་བདེན་གཉིས་ལས་མི་འདའ་བར་མ་དམིགས་པའི་རྣམ་པས་འཇུག་གོ །སྒྲུབ་པ་དེའི་དམིགས་པ་གང་ཡིན་པ་འཕགས་པའི་བདེན་པ་བཞི་དང༌། སྒྲུབ་པའི་རྟེན་གང་ཡིན་པ་སྐྱབས་གསུམ་དང༌། སྒྲུབ་པ་ཁྱད་པར་དུ་འགྲོ་བའི་རྒྱུ་གང་ཡིན་པ་མ་ཆགས་པའི་བརྩོན་འགྲུས་དང༌། སླར་མི་ལྡོག་པར་འགྲོ་བའི་རྒྱུ་གང་ཡིན་པ་ཡོངས་སུ་མི་ངལ་བའི་བརྩོན་འགྲུས་དང༌། ཐེག་ཆེན་གྱི་ལམ་དོར་ནས་ཉན་ཐོས་ཀྱི་ཐེག་པ་གཞན་གྱིས་མི་འགྲོ་བའི་རྒྱུ་གང་ཡིན་པ་ལམ་ཡོངས་སུ་འཛིན་པའི་བརྩོན་འགྲུས་དང༌། མཐུན་རྐྱེན་སྒྲུབ་པ་ལ་བླང་དོར་རང་གིས་ཇི་ལྟ་བ་བཞིན་དུ་ཤེས་པས་གཞན་གྱི་དྲིང་མི་འཇོག་པར་འགྲོ་བའི་རྒྱུ་གང་ཡིན་པ་སྤྱན་ལྔ་དང༌། མངོན་ཤེས་ཀྱི་སྒོ་ནས་སེམས་ཅན་གྱི་དོན་བྱས་ཏེ་ཚོགས་རྫོགས་པས་རྣམ་པ་ཐམས་ཅད་མཁྱེན་པ་ཉིད་ཡོངས་སུ་རྫོགས་པའི་རྒྱུ་གང་ཡིན་པ་མངོན་པར་ཤེས་པ་དྲུག་དང༌།

སྤང་བྱ་མཐའ་དག་སྤོང་བར་བྱེད་པས་སྒྲུབ་པ་མཐར་ཐུག་པའི་རྒྱུ་གང་ཡིན་པ་མཐོང་བ་དང་སྒོམ་བའི་ལམ་དག་སྟེ། དེ་དག་ཐམས་ཅད་ཀྱང་གདམ་ངག་གི་སྐབས་སུ་བསྟན་པའི་ཕྱིར་རོ། །ཇ༢ དགེ་འདུན་དཀོན་མཆོག་བྱེ་བྲག་ཏུ་བཤད་པ་ལས།ཉ༡ མཚོན་བྱེད་དཔེའི་དགེ་འདུན་བཤད་པ། གཉིས་པ་དགེ་འདུན་དཀོན་མཆོག་བྱེ་བྲག་ཏུ་བཤད་པ་ལ་གཉིས། མཚོན་བྱེད་དཔེའི་དགེ་འདུན་དང༌། མཚོན་བྱ་དོན་གྱི་དགེ་འདུན་ནོ། །དང་པོ་ལ་གསུམ༑ སྤྱིར་བསྟན་པ་དང༌། སོ་སོའི་རང་བཞིན་བཤད་པ། འབྲས་བུ་བཞིར་འཇོག་པའི་རྒྱུ་མཚན་ནོ། །དང་པོ་ལ་བཞི། དགེ་འདུན་གྱི་གྲངས། བརྡ་སྦྱོར་བའི་ཚུལ༑ ཞུགས་གནས་གང་ལ་འཇོག་པའི་ཁྱད་པར། འབྲས་བུ་རྣམས་འཐོབ་པའི་རྒྱུ་བསྟན་པའོ། །དང་པོ་ནི། སྐྱེས་བུ་ཟུང་བཞི། གང་ཟག་ཡ་བརྒྱད་དོ། །འདི་ཙམ་དུ་ངེས་པ་ནི་མ་ཡིན་གྱི་གཙོ་བོའི་དབང་དུ་བྱས་པའོ། །མཛོད་ལྟར་ན། གང་ཟག་བཞི་ཆར་འཕགས་པ་ཡིན་ལ། ཆགས་བྲལ་སྔོན་སོང་གི་ཞུགས་པ་གཉིས་རྒྱུན་ཞུགས་ཞུགས་པ་དང་ （ ༤༤ན་ ） གསུམ་མཐོང་ལམ་པ་དང༌། མཐར་གྱིས་པའི་ཞུགས་པ་ལྷག་མ་གསུམ་སྒོམ་ལམ་པ་དང༌། འབྲས་གནས་ཐམས་ཅད་ཀྱི་སྒོམ་ལམ་ཐོབ་པར་འདོད་དོ། །ཀུན་ལས་བཏུས་ལྟར་ན། ཞུགས་པ་དང་པོ་ལ་སྦྱོར་ལམ་པའང་ཡོད་ཅིང༌། ཐོད་རྒལ་བའི་འབྲས་གནས་གཉིས་དང༌། རྒྱུ་ཞུགས་འབྲས་གནས་ལ་མཐོང་ལམ་པའང་ཡོད་པར་བཞེད་ལ། འབྲས་གནས་གཞན་རྣམས་སྔ་མ་དང་འདྲའོ། །གཉིས་པ་ནི། སྤང་བྱ་སྤོང་ཚུལ་གྱི་སྒོ་ནས་སྤང་བྱ་རིམ་གྱིས་པ་དང༌། སྤང་བྱ་ཅིག་ཅར་བ་གཉིས། དང་པོ་ལ་འབྲས་བུ་ཐོབ་ཚུལ་གྱི་སྒོ་ནས་འབྲས་བུ་ཐོད་རྒལ་བ་དང༌། འབྲས་བུ་རིམ་གྱིས་པ་གཉིས། མངོན་པ་མཛོད་ལས༑ ཆགས་བྲལ་སྔོན་སོང་དང༌། ཀུན་ལས་བཏུས་ལས། ཐོད་རྒལ་བ་ཞེས་བཏགས་པ་ནི་དོན་གཅིག་གོ །འོན་ཀྱང་ཐོད་རྒལ་བ་ཡིན་ན་ཆགས་བྲལ་སྔོན་སོང་དུ་མ་ངེས་ཏེ། ཅིག་ཅར་བའི་དགྲ་བཅོམ་ཡོད་པའི་ཕྱིར་རོ། །དེ་ནས་འབྲས་བུ་ཐོད་རྒལ་བའི་ཟླས་དྲངས་པའི་འབྲས་བུ་རིམ་གྱིས་པ་དང༌།

སྤང་བྱ་ཅིག་ཅར་བའི་ཟླས་དྲངས་པའི་སྤང་བྱ་རིམ་གྱིས་པ་སྟེ། གཉིས་སུ་ཤེས་པར་བྱའོ། །འབྲས་བུ་བཞི་རིམ་གྱིས་འཐོབ་པའི་ཟླས་དྲངས་པའི་འབྲས་བུ་ཐོད་རྒལ་བ་ནི་སྤང་བྱ་རིམ་གྱིས་པའོ། །གསུམ་པ་ལ་གསུམ། ཆགས་བྲལ་སྔོན་སོང་རིམ་གྱིས་པ་དང༌། ཅིག་ཅར་བ་གང་ལ་འཇོག་པའི་ཚུལ་ལོ། །དང་པོ་ནི། འབྲས་བུ་བར་པ་གཉིས་ལ་འཇོག་ལ། འབྲས་བུ་ཐོག་མཐའ་གཉིས་ལ་མི་འཇོག་གོ །རྒྱུན་ཞུགས་ལ་མི་འཇོག་པའི་རྒྱུ་མཚན་ལ། འབྲས་བུ་ཐོབ་ཚུལ་གྱི་སྒོ་ནས་མི་སྲིད་པ་དང༌། སྤང་བྱ་སྤོང་ཚུལ་གྱི་སྒོ་ནས་མི་སྲིད་པའོ། །དང་པོ་ནི། འདིས་ནི་འབྲས་བུ་སྔ་མ་དོར་ནས་ཕྱི་མ་ཐོབ་པ་ཞིག་དགོས་ཤིང༌། རྒྱུན་ཞུགས་ཀྱི་སྔོན་དུ་འབྲས་བུ་གཞན་མི་སྲིད་པའི་ཕྱིར་རོ། །གཉིས་པ་ནི། འདིའི་སྤང་བྱའི་གཙོ་བོ་ཞིག་མཐོང་ལམ་གྱི་སྔོན་དུ་སྤངས་པ་དགོས་ལ། མཐོང་ལམ་གྱི་སྔོན་དུ་མཐོང་སྤངས་སྤོང་མི་སྲིད་པས་ཆགས་བྲལ་སྔོན་སོང་གི་དོན་མི་གནས་པའི་ཕྱིར་རོ། །དགྲ་བཅོམ་པ་ལ་མི་སྲིད་དེ། མཐོང་ལམ་གྱི་སྔོན་དུ་སྲིད་རྩེའི་ཉོན་མོངས་སྤང་དུ་མི་རུང་བའི་ཕྱིར་རོ། །གཉིས་པ་ནི། ཞུགས་གནས་བརྒྱད་ཀ་ལ་བཞག་གོ །གསུམ་པ་ནི། རྒྱུན་ཞུགས་དང་དགྲ་བཅོམ་གཉིས་ལ་འདོད་ཀྱི་འབྲས་བུ་བར་པ་གཉིས་ལ་མི་རྩིའོ། །རྒྱུ་མཚན་ནི། ཁམས་གོང་མའི་ཉོན་མོངས་སྤངས་པའི་ཕྱིར་འོང་དང༌། སྲིད་རྩེའི་ཉོན་མོངས་དགུ་པ་སྤངས་པའི་ཕྱིར་མི་འོང་མི་སྲིད་ཅིང༌། འདིས་ཁམས་གསུམ་གའི་སྒོམ་སྤང་རྣམས་ཅིག་ཅར་སྤོང་བའི་ཕྱིར་རོ། ། བཞི་པ་ལ་གསུམ། ལམ་གང་གིས་འཐོབ་པ་དང༌། ས་གང་ལ་བརྟེན་ནས་འཐོབ་པ་དང༌། ཁམས་གང་དུ་འཐོབ་པའོ། །དང་པོ་ནི། འབྲས་བུ་ཐོག་མཐའ་གཉིས་ནི། འདས་ལམ་ཁོ་ནས་འཐོབ་སྟེ། མཐོང་ལམ་དང་སྲྀད་རྩེའི་གཉེན་པོས་འཐོབ་པའི་ཕྱིར་རོ། །འབྲས་བུ་ （ ༤༤བ་ ） བར་པ་གཉིས་ལ་ཡང༌། ཐོད་རྒལ་བ་ཡིན་ན་དངོས་སུ་འཐོབ་བྱེད་འདས་ལམ་དུ་ངེས་ཏེ། ལམ་ལ་རྗེས་བཟོད་ཀྱིས་འཐོབ་པ་ཡིན་པའི་ཕྱིར་རོ།

།རིམ་གྱིས་པ་ཡིན་ན། །འཇིག་རྟེན་པ་དང་འཇིག་རྟེན་ལས་འདས་པའི་ལམ་གཉིས་ཀས་འཐོབ་པ་སྲིད་དེ། ཞི་གནས་གཙོ་བོར་སྤྱོད་ན་འཇིག་རྟེན་པའི་ལམ་གྱིས་འཐོབ་ལ། ལྷག་མཐོང་གཙོ་བོར་སྤྱོད་ན་འདས་ལམ་གྱིས་འཐོབ་བོ། །གཉིས་པ་ནི། འབྲས་བུ་དང་པོ་གཉིས་བསམ་གཏན་དང་པོའི་ཉེར་བསྡོགས་མི་ལྕོགས་མེད་པ་ལ་བརྟེན་ཏེ། འདོད་པ་ལ་འདོད་ཆགས་དང་མ་བྲལ་བའི་འཕགས་པས་འཐོབ་པའི་ཕྱིར་རོ། །འབྲས་བུ་གསུམ་པ་ཡང་རིམ་གྱིས་པ་ཡིན་ན། སྔ་མ་ལ་བརྟེན་ལ། ཆགས་བྲལ་སྔོན་སོང་ཡིན་ན། བསམ་གཏན་ས་དྲུག་གང་རུང་ལ་བརྟེན་ནས་འཐོབ་བོ། །གཟུགས་མེད་ལ་མི་བརྟེན་ཏེ། ཕྱིར་མི་འོང་ནི་འདོད་པའི་ཉོན་མོངས་སྤངས་པས་རབ་ཏུ་ཕྱེ་ཞིང་དེ་ནི་འདོད་པའི་གཉེན་པོར་མི་རུང་བའི་ཕྱིར་རོ། །གསུམ་པ་ནི། མཛོད་ལས། འདོད་པར་གསུམ་ཐོབ་ཐ་མ་ནི། །གསུམ་དུའོ་གོང་ན་མཐོང་ལམ་མེད། །མི་སྐྱོ་ལུང་ལས་འདིར་རྩོམ་ཞིང༌༑ ༑དེ་མཐར་ཕྱིན་ཞེས་འབྱུང་ཕྱིར་རོ། །ཞེས་གསུངས་པ་ལྟར་རོ། །གཉིས་པ་སོ་སོར་བཤད་པ་ལ་གསུམ། ཆགས་བྲལ་སྔོན་སོང༌། མཐར་གྱིས་པ། ཅིག་ཅར་བའོ། །དང་པོ་ལ་ཕྱིར་འོང་དང༌། ཕྱིར་མི་འོང་གཉིས། དང་པོ་ལ་ཞུགས་པ་ནི་སྤངས་པའི་ཁྱད་པར་མཐོང་ལམ་གྱི་སྔོན་དུ་འདོད་པའི་སྒོམ་སྤང་དྲུག་པ་ངེས་པར་སྤངས་པ་ནས། བརྒྱད་པའི་བར་སྤངས་མ་སྤངས་ཅི་རིགས་སུ་ཡོད་པ་དགུ་པ་ངེས་པར་མ་སྤངས་པའོ། །རྟོགས་པའི་ཁྱད་པར་ནི། སྦྱོར་ལམ་གདན་གཅིག་པ་ནས་མཐོང་ལམ་སྐད་ཅིག་དང་པོ་བཅོ་ལྔ་གང་རུང་ལ་གནས་པའོ། ། འབྲས་གནས་ནི། དེ་ཉིད་ཀྱིས་བཅུ་དྲུག་པའི་རྟོགས་པ་ཐོབ་པའོ། ། གཉིས་པ་ལ། ཞུགས་པ་ནི་སྤངས་པའི་ཁྱད་པར་མཐོང་ལམ་གྱི་སྔོན་དུ་འདོད་ཉོན་དགུ་པ་སྤངས་པ་ནས་ཅི་ཡང་མེད་པའི་སྐྱེ་མཆེད་ཀྱི་བར་སྤངས་མ་སྤངས་ཅི་རིགས་སུ་ཡོད་པ། སྲིད་རྩེའི་ཉོན་མོངས་མ་སྤངས་པའོ། །རྟོགས་པའི་ཁྱད་པར་ནི༑ སྔ་མ་ལྟར་རོ། །མཛོད་ལས། གཉིས་པ་ལ། དགུ་པ་ཚུན་ཆད་ཟད་པ་ཡིན།། འདོད་པའམ་ཡང་ན་གོང་མ་ལ།

།ཆགས་བྲལ་གསུམ་པ་ལ་ཞུགས་པ། །ཞེས་སོ།། འབྲས་གནས་ནི། དེ་ཉིད་ཀྱིས་བཅུ་དྲུག་པའི་རྟོགས་པ་ཐོབ་པ་ན་འབྲས་གནས་གཉིས་སུ་འགྱུར་ཏེ། མཛོད་ལས། བཅུ་དྲུག་པ་ལ་དེ་འབྲས་གནས། །དེ་ཚེ་དབང་པོ་རྣོ་རྟུལ་དག །དད་པས་མོས་དང་མཐོང་བས་ཐོབ། །ཞེས་སོ། །འོ་ན་ཆགས་བྲལ་སྔོན་སོང་གི་ཕྱིར་འོང་ཕྱིར་མི་འོང་ཐོབ་པའི་ཚེ། ཐོད་རྒལ་བ་དང༌། འབྲས་བུ་རིམ་གྱིས་པའི་ཕྱིར་མི་འོང་གང་ཡིན་ཞེ་ན། དང་པོ་མ་ཡིན་ཏེ་མཐོང་ལམ་གྱི་སྔོན་དུ་འདོད་ཉོན་དགུ་པ་མ་སྤངས་པའི་ཕྱིར་རོ། །གཉིས་པ་ཡང་མ་ཡིན་ཏེ། རྒྱུན་ཞུགས་མ་ཐོབ་པར་ཕྱིར་ （ ༤༥ན་ ） མི་འོང་ཐོབ་པའི་ཕྱིར་རོ། །གལ་ཏེ་འབྲས་བུ་རིམ་གྱིས་པ་ཡིན་ཏེ། ཕྱིར་འོང་དང་ཕྱིར་མི་འོང་རིམ་ཅན་དུ་ཐོབ་པའི་ཕྱིར་རོ་ཞེ་ན། སྤང་བྱ་ཅིག་ཅར་བ་ཡང་སྤང་བྱ་རིམ་གྱིས་པར་འགྱུར་ཏེ། ཁམས་གསུམ་གྱི་ཉོན་མོངས་ཆེ་འབྲིང་དགུ་རིམ་གྱིས་སྤང་བའི་ཕྱིར་རོ། །དེས་ན་འདི་ནི་དེ་གཉིས་གང་ཡང་མ་ཡིན་པའི་ཕུང་གསུམ་པའོ། །གཉིས་པ་ལ་བཞི་ལས། དང་པོ་ལ། ཞུགས་པ་ནི། སྤངས་པའི་ཁྱད་པར་ནི། མཐོང་ལམ་གྱི་སྔོན་དུ་འདོད་པའི་སྒོམ་སྤང་ཅུང་ཟད་ཀྱང་མ་སྤངས་པའམ་ལྔ་པའི་བར་སྤངས་མ་སྤངས་ཅི་རིགས་སུ་ཡོད་པ། དྲུག་པ་ངེས་པར་མ་སྤངས་པའོ། །རྟོགས་པའི་ཁྱད་པར་ནི། སྦྱོར་ལམ་གདན་ཅིག་པ་ནས་མཐོང་ལམ་སྐད་ཅིག་དང་པོ་བཅོ་ལྔ་གང་རུང་ལ་གནས་པའོ༑ ༑དེ་ལ་དད་པའི་རྗེས་འབྲང་དང༌། ཆོས་ཀྱི་རྗེས་འབྲང་གཉིས་སོ། །འབྲས་གནས་ནི། ཀུན་སྦྱོར་གསུམ་སྤངས་པ་ཙམ་གྱིས་རབ་ཏུ་ཕྱེ་བའི་འབྲས་བུ་ལ་གནས་པ་འདོད་པའི་ཉོན་མོངས་དྲུག་པ་མ་སྤངས་པའོ། །ཀུན་སྦྱོར་གསུམ་ནི་གང༌༑ ཅིའི་ཕྱིར་ཀུན་སྦྱོར་གསུམ་སྤངས་པས་རྒྱུན་དུ་ཞུགས་པར་བཞག་ཅེ་ན། མཛོད་ལས། འགྲོ་མི་འདོད་དང་ལམ་ནོར་དང༌། །ལམ་ལ་ཐེ་ཚོམ་ཇི་སྙེད་ཅིག །ཐར་པར་བགྲོད་ལ་གེགས་བྱེད་པ། །དེ་ཡི་ཕྱིར་ན་གསུམ་བསྟན་ཏོ། །ཞེས་གསུངས་པ་ལྟར་རོ། །དེ་ལ་དབང་པོས་ཕྱེ་བ་དད་མོས་དང་མཐོང་ཐོབ་གཉིས་ཏེ།

སྔར་ཞུགས་པའི་སྐབས་ཀྱི་རྗེས་འབྲང་གཉིས་ཀྱིས་འབྲས་བུ་ཐོབ་པའི་ཚེ་དད་པ་ལྷག་པར་ཐོབ་པ་ན་དད་མོས་དང༌། ཤེས་རབ་ལྷག་པར་ཐོབ་པ་ན་མཐོང་བས་ཐོབ་ཅེས་བྱའོ། །འདི་ལ་སྐྱེ་བ་ལེན་ཚུལ་གྱིས་ཕྱེ་ན་སྲིད་པ་ལན་བདུན་པ་དང༌། རིགས་ནས་རིགས་སྐྱེ་གཉིས་སོ། །དང་པོ་ལ། རྟོགས་པ་དང༌། སྤངས་པ་དང༌། སྐྱེ་བའི་ཁྱད་པར་གསུམ་ལས། དང་པོ་ནི། རྒྱུན་ཏུ་ཞུགས་པའི་འབྲས་བུ་ལ་གནས་པའོ། །གཉིས་པ་ནི། མཐོང་སྤང་སྤངས་ཤིང་འདོད་པའི་སྒོམ་སྤང་གཅིག་ཀྱང་མ་སྤངས་པའོ། །གསུམ་པ་ནི། འདོད་པར་སྐྱེ་བ་ལན་བདུན་ལེན་པའོ༑ ༑མཛོད་ལས། འབྲས་གནས་སྒོམ་སྤང་བྱ་མ་ཟད། །རེ་ལྟར་ཐོགས་ན་ལན་བདུན་པའོ། །ཞེས་སོ། །བྱེ་བྲག་ཏུ་སྨྲ་བ་ལྟར་ན། མིར་སྐྱེ་བ་ལན་བདུན། ལྷར་སྐྱེ་བ་ལན་བདུན། བར་སྲིད་ལན་བདུན་བདུན་ཏེ། སྐྱེ་བ་ཉི་ཤུ་རྩ་བརྒྱད་ལེན་མོད་ཀྱི་འོན་ཀྱང་བདུན་ཚན་དུ་འདྲ་བའི་ཕྱིར། དཔེར་ན་ཤིང་འདབ་མ་བདུན་པ་དང༌། གནས་བདུན་ལ་མཁས་པའི་དགེ་སློང་བཞིན་ནོ། །གནས་བདུན་ནི། གཟུགས་ཀྱི་ཕུང་པོའི་ཡང་དག་པ་དང༌། ཀུན་འབྱུང་བ་དང༌། འགོག་པ་དང༌། འགོག་པར་འགྲོ་བའི་ལམ་དང༌། རོ་མྱང་དང༌། ཉེས་དམིགས་དང༌། ངེས་པར་འབྱུང་བ་ཇི་ལྟ་བ་བཞིན་རབ་ཏུ་ཤེས་སོ། །ཕུང་པོ་ལྷག་མ་བཞི་ལ་ཡང་དེ་བཞིན་དུ་སྦྱར་ནས་ （ ༤༥བ་ ） བདུན་ཚན་ལྔའོ། །སྐྱེ་བ་ལེན་ཚུལ་ཡང༌། མིའི་རྟེན་ལ་ལྔ་རྒྱུན་ཞུགས་ཐོབ་ན། དེ་ནི་མིར་ལན་དྲུག་དང༌། ལྷར་ལན་བདུན་སྐྱེ་བ་བླངས་ནས་མཐར་མིའི་རྟེན་ལ་མྱ་ངན་ལས་འདའོ། །ལྷའི་རྟེན་ལ་ཐོབ་ན། ལྷར་ལན་དྲུག་དང༌༑ མིར་ལན་བདུན་སྐྱེས་ནས་མཐར་ལྷའི་རྟེན་ལ་མྱ་ངན་ལས་འདའོ།། སེམས་ཙམ་པ་ཡང་དེ་ལྟར་འདོད་པར་སྣང་སྟེ། ཉན་ས་ལས། ལྷ་དང་མིར་ལན་བདུན་བདུན་མཚམས་སྦྱར་ཞིང༌། ཞེས་གསུངས་པས་སོ། །མདོ་སྡེ་པ་ལྟར་ན། སྐྱེ་སྲིད་བདུན་ལས་ལྷག་པ་མི་ལེན་པར་འདོད་སྟེ། མདོ་ལས། གང་ཟག་ལྟ་བ་ཕུན་སུམ་ཚོགས་པ་སྲིད་པ་བརྒྱད་པ་འགྲུབ་པ་གནས་མེད་དོ། །ཞེས་གསུངས་སོ།།

ཞེས་ཟེར་རོ། །བྱེ་བྲག་སྨྲ་བ་ལྟར་ན། དེ་ལྟར་གསུངས་པ་ཡང་སྲིད་པ་རིགས་མཐུན་བརྒྱད་མི་འགྲུབ་པ་ལ་དགོངས་སོ། །ལན་བདུན་པ་འདི་ནི་དབང་པོ་ཤིན་ཏུ་རྟུལ་པོ་ཐ་ཤལ་བའི་དབང་དུ་བྱས་པས་སྐྱེ་སྲིད་བདུན་ངེས་པར་ལེན་དགོས་ཏེ། མཛོད་ཀྱི་རང་འགྲེལ་ལས། འབྲས་བུ་ལ་གནས་པ་གང་ཞིག་སྒོམ་པས་སྤང་བར་བྱ་བའི་ཉོན་མོངས་པ་གཅིག་ཀྱང་མ་སྤངས་པ་དེ་ནི་རྒྱུན་ཏུ་ཞུགས་པ་ཡིན་ལ་ཚེ་བདུན་གྱི་བར་དུ་སྐྱེ་བས་ན་ལན་བདུན་པའོ། །ཐམས་ཅད་ནི་མ་ཡིན་པས་རེ་ལྟར་ཐོགས་ན་ཞེས་བྱ་བ་ནི་ཐམས་ཅད་ཀྱི་ཐ་ཤལ་བའོ། །ཞེས་དང༌། བར་སྐབས་སུ་ཡང་འཕགས་པའི་ལམ་མངོན་དུ་བྱེད་ཅིང་མྱ་ངན་ལས་མི་འདའ་སྟེ་དེ་སྲིད་དུ་སྲིད་པ་མྱོང་བར་འགྱུར་བའི་ལས་ཀྱི་སྟོབས་བསྐྱེད་པའི་ཕྱིར་རོ་ཞེས་སོ། །གལ་ཏེ་རང་འགྲེལ་ལས། གོང་དུ་འཕོ་བ་དེ་དག་བར་སྐབས་སུ་ཡང་ཡོངས་སུ་མྱ་ངན་ལས་འདའ་རུང་བར་ལྟའོ། །འོག་མིན་དང་སྲིད་པའི་རྩེ་མོའི་མཐར་ཐུག་པ་ཉིད་ནི༑ དེ་ཕན་ཆད་དུ་འགྲོར་མེད་པའི་ཕྱིར་ཏེ། དཔེར་ན། རྒྱུན་ཏུ་ཞུགས་པ་མཆོག་ཏུ་ཐོགས་ན་ལན་བདུན་པ་ཉིད་བཞིན་ནོ། །ཞེས་གསུངས་པས་སོ་ཞེ་ན། སྐྱོན་མེད་དེ། འོག་མིན་འགྲོ་དང་སྲིད་རྩེར་འགྲོ་གཉིས་ནི། དེ་ཕན་ཆད་ཀྱི་སྐྱེ་བ་མི་ལེན་པར་བསྟན་གྱི་བར་སྐབས་སུ་མྱ་ངན་ལས་འདའ་བའི་དཔེར་བསྟན་པ་ནི་མ་ཡིན་ཏེ། འོག་མིན་དང་སྲིད་པའི་རྩེ་མོའི་མཐར་ཐུག་པ་ཉིད་ནི་དེ་ཕན་ཆད་དུ་འགྲོར་མེད་པའི་ཕྱིར་ཞེས་གསུངས་པས་ཤེས་སོ། །གལ་ཏེ་སྐྱེ་བ་ལན་བདུན་ལེན་པར་མ་ངེས་ཏེ། རང་འགྲེལ་ལས། མཆོག་ཏུ་ཐོགས་ན་ལན་བདུན་པ་གཞན་ཡང་ཡོད་མོད་ཀྱི་མ་ངེས་པས་མི་བརྗོད་དོ། །ཞེས་གསུངས་པས་སོ་ཞེ་ན། འོ་ན་འགྲེལ་པ་སྔ་མས་ལན་བདུན་ལེན་ངེས་སུ་བཤད་པ་ཡང་ཇི་ལྟར་ཡིན། དེས་ན་འགྲེལ་པའི་དགོངས་པ་བརྟག་དགོས་སོ། །དེ་ལ་འགྲེལ་པ་སྔ་མས་ནི། རྒྱུན་ཞུགས་དབང་པོ་ཤིན་ཏུ་རྟུལ་བ་ཉོན་མོངས་ཤས་ཆེ་བའི་དབང་དུ་བྱས་ནས་ལན་བདུན་ལེན་ངེས་སུ་བསྟན་ཅིང༌།

བར་སྐབས་སུ་མྱང་འདས་ཐོབ་པ་མི་སྲིད་དེ་ （ ༤༦ན་ ） སྲིད་པར་མྱོང་བར་འགྱུར་བའི་ལས་ཀྱིས་སྟོབས་བསྐྱེད་པའི་ཕྱིར་རོ་ཞེས་གསུངས་པས་སོ། །དེས་ན་རེ་ལྟར་ཐོགས་ན་ལན་བདུན་པ། །ཞེས་གསུངས་པ་ནི། དབང་པོ་ཤིན་ཏུ་རྟུལ་བ་ཐ་ཤལ་བའི་དབང་དུ་བྱས་སོ། །འགྲེལ་པ་ཕྱི་མའི་ལན་བདུན་པ་ནི། རྒྱུན་ཞུགས་ལ་དོགས་པ་གཅོད་པ་མ་ཡིན་གྱི། སོ་སྐྱེ་ལ་ཡིན་ལ་དེ་ཡང་བདུན་ཚུན་ཆད་དུ་མ་ངེས་ཀྱི། དེ་ཕན་ཆད་སྲིད་པ་བརྒྱད་པ་འགྲུབ་པ་ཡང་སྲིད་པའི་དབང་དུ་བྱས་པ་ཡིན་ཏེ། སོ་སོ་སྐྱེ་བོ་རྒྱུད་ཡོངས་སུ་སྨིན་པའི་དབང་དུ་བྱས་ནས་གསུངས་སོ། །གཉིས་པ་ལ། སྤངས་པའི་ཁྱད་པར། འདོད་པའི་སྒོམ་སྤང་གསུམ་མམ་བཞི་སྤངས་ཤིང༌། ལྔ་པ་མ་སྤངས་པའོ། ། རྟོགས་པའི་ཁྱད་པར་ནི། སྤངས་པ་དེ་དག་གི་གཉེན་པོ་ཟག་མེད་ཀྱི་དབང་པོ་ཐོབ་པའོ། །སྐྱེ་བའི་ཁྱད་པར་ནི། འདོད་པའི་སྐྱེ་བ་རིགས་མཐུན་གཉིས་སམ་གསུམ་བླང་ནས་མྱ་ངན་ལས་འདའ་བ་སྟེ། མཛོད་ལས། རྣམ་གསུམ་རྣམ་བཞི་ལས་གྲོལ་བ། །ཚེ་གཉིས་གསུམ་དུ་རིགས་ནས་རིགས། །ཞེས་སོ། །ལྔ་པ་མ་སྤངས་པའི་རྒྱུ་མཚན་ནི། ཅི་ཞེ་ན། རང་འགྲེལ་ལས། ཅི་ཕྱིར་རྣམ་པ་ལྔ་སྤངས་པའི་ཕྱིར་མ་ཡིན་ཞེ་ན། དེ་སྤངས་ན་དྲུག་པའང་གདོན་མི་ཟ་བར་སྤོང་བའི་ཕྱིར་ཏེ༑ ཞེས་དང༌། ཁམས་ལས་མི་འདའ་བའི་ཕྱིར་རོ། །ཞེས་སོ། །དེའི་དོན་ནི་ལྔ་པ་སྤངས་ན། དྲུག་པ་ཡང་ངེས་པར་སྤངས་པས་འདོད་པར་སྐྱེ་བ་གཅིག་ལས་མི་ལེན་པའི་ཕྱིར་རོ། །དེའི་རྒྱུ་མཚན་ནི། །ལྔ་པ་སྤངས་ན་ཁམས་ལས་འདའ་མི་དགོས་པས་དྲུག་པ་གཅིག་པུས་འབྲས་བུ་ལ་གེགས་བྱེད་པར་མི་ནུས་ཤིང་དེ་སྤངས་ནས་ཕྱིར་འོང་གི་འབྲས་བུ་ཐོབ་པར་མཐོང་ནས་འབད་པའི་སྟོབས་ཀྱིས་ཕྱིར་འོང་ཐོབ་པའི་ཕྱིར་རོ། ། གཉིས་པ་ལ་ཞུགས་པ་ནི། རྒྱུན་ཞུགས་འབྲས་གནས་ཁྱད་པར་ཅན་ཕྱིར་འོང་གི་འབྲས་བུ་ཐོབ་པའི་དོན་དུ་བརྩོན་པར་བྱེད་བཞིན་པ་སྟེ། མཛོད་ལས། རྣམ་པ་ལྔ་ཡིས་བར་བཅོམ་པ། །གཉིས་པ་ལ་ནི་ཞུགས་པ་ཡིན།

།ཞེས་སོ། །སྤྱིར་ཞུགས་པ་ལ། འབྲས་བུ་ཕྱི་མ་ཐོབ་ཕྱིར་ཏུ་བརྩོན་པ་ཞིག་དགོས་ཏེ། མཛོད་ལས། འབྲས་ཐོབ་འབྲས་བུའི་ཁྱད་པར་གྱིས། །ལམ་ཐོབ་མེད་པས་དེ་ཡི་ཕྱིར། །འབྲས་གནས་ཁྱད་པར་བྱ་བའི་ཕྱིར། །མི་བརྩོན་པ་ནི་ཞུགས་མ་ཡིན། །ཞེས་སོ། ། འབྲས་གནས་ནི། མཐོང་ལམ་གྱི་རྗེས་སུ་འདོད་པའི་སྒོམ་སྤང་དྲུག་པ་སྤངས་པས་རབ་ཏུ་ཕྱེ་བའི་འབྲས་བུ་ལ་གནས་ཤིང༌། དགུ་པ་མ་སྤངས་པ་སྟེ། རྣམ་པ་དྲུག་པ་ཟད་གྱུར་པ། །དེ་ནི་ལན་ཅིག་ཕྱིར་འོང་བ། །ཞེས་སོ། །དེ་ལ་ཚེ་གཅིག་པ་དང་བར་ཆད་གཅིག་པ་ཞེས་བྱ་སྟེ། ཉེས་ཆ་བདུན་དང་བརྒྱད་ཟད་པ། །ཚེ་གཅིག་བར་ཆད་གཅིག་པ་དང༌། གསུམ་པ་ལ་ནི་ཞུགས་པའང་ཡིན། །ཞེས་སོ། །བརྒྱད་པ་མ་སྤངས་ན་བར་ཆད་གཅིག་པ་མ་ཡིན་ཏེ། ཉོན་མོངས་གཉིས་ཀྱིས་

（ ༤༦བ་ ） བར་དུ་ཆོད་པའི་ཕྱིར་རོ་ཞེ་ན། ཚེ་གཅིག་པ་ཡང་མ་ཡིན་པར་འགྱུར་ཏེ། འདོད་པར་སྐྱེ་བ་གཉིས་ལེན་པ་ཡོད་པའི་ཕྱིར་རོ། །དེ་ཡང་ཉན་ཐོས་ཀྱི་ས་ལས། ལྷའི་སྲིད་པ་ལན་གཅིག་དང༌། མིའི་སྲིད་པ་ལན་གཅིག་སྒྲུབ་པའི་ཚེ་ལན་གཅིག་ཕྱིར་འོང་གི་འབྲས་བུར་བཞག་གོ །ཞེས་གསུངས་སོ། །གལ་ཏེ་སྐྱོན་མེད་དེ། སྐྱེ་བ་རིགས་འདྲ་གཉིས་མི་ལེན་པས་ཆོག་གོ་ཞེ་ན། ཉོན་མོངས་པ་གཉིས་ཀྱིས་བར་དུ་ཆོད་ཀྱང༌། འབྲས་བུའི་གེགས་ཀྱི་གཙོ་བོ་དགུ་པ་གཅིག་པུས་བར་ཆོད་པས་ན། བར་ཆད་གཅིག་པ་ཞེས་བྱའོ། །གསུམ་པ་ལ་ཞུགས་པ་ནི། རིམ་གྱིས་པའི་ཕྱིར་འོང་དེ་ཉིད་འབྲས་བུ་ཕྱི་མ་ཐོབ་ཕྱིར་དུ་བརྩོན་པའི་ཚེ་ནའོ། །འབྲས་གནས་ནི། མཐོང་ལམ་གྱི་རྗེས་སུ་འདོད་པའི་སྒོམ་སྤང་དགུ་པ་སྤངས་ཤིང༌། སྲིད་རྩེའི་ཉོན་མོངས་དགུ་པ་མ་སྤངས་པའི་འབྲས་གནས་ཏེ། མཛོད་ལས་དེ་དགུ་ཟད་པས་ཕྱིར་མི་འོང༌། །ཞེས་སོ། །དེ་ལ་འཕགས་ཆོས་བསྟེན་ཚུལ་གྱི་སྒོ་ནས་དབྱེ་ན། འདོད་པར་ཚེ་ཡོངས་སུ་གྱུར་པ་དང་མ་གྱུར་པའི་ཕྱིར་མི་འོང་གཉིས་ལས། དང་པོ་ནི། ཚེ་དང་པོ་ལ་འབྲས་བུ་དང་པོ་གཉིས་གང་རུང་ཐོབ་ནས་ཚེ་ཕྱི་མ་ལ་ཕྱིར་མི་འོང་དུ་གྱུར་པ་སྟེ། དེ་ནི་སྐྱོ་བ་ཤས་ཆེ་བས་ཕྱིར་མི་འོང་ཐོབ་པའི་ཚེ་དེ་ཉིད་ལ་མྱ་ངན་ལས་འདའོ། །མཛོད་ལས། འདོད་པར་ཚེ་ཡོངས་གྱུར་པའི་འཕགས། ཁམས་གཞན་དུ་ནི་འགྲོ་བ་མེད། །ཞེས་སོ། །གཉིས་པ་ནི། འཕགས་ལམ་ཐོབ་པའི་ཚེ་དེ་ཉིད་ལ་ཕྱིར་མི་འོང་ཐོབ་པའོ། །ཕྱིར་མི་འོང་དེ་ལ་དབྱེ་ན་བཞི། གཟུགས་སུ་ཉེར་འགྲོ༑ གཟུགས་མེད་ཉེར་འགྲོ། མཐོང་ཆོས་ཞི། ལུས་མངོན་བྱེད་རྣམས་སོ། ། དང་པོ་ནི། འདོད་པའི་རྟེན་ཅན་གྱི་ཕྱིར་མི་འོང་གཟུགས་ཀྱི་སྲིད་པར་ཉིང་མཚམས་སྦྱར་ནས་མྱང་འདས་མངོན་དུ་བྱེད་པའི་རིགས་ཅན། དབྱེ་ན། བར་དོར་འདའ་བ་དང༌། སྐྱེས་ནས་འདའ་བ་དང༌། གོང་དུ་འཕོ་བ་དང་གསུམ་མོ། །དང་པོ་ནི༑ ཚངས་ཆེན་མ་གཏོགས་གཟུགས་ཀྱི་བར་སྲིད་བཅུ་དྲུག་གང་རུང་དུ་སྐྱེས་ནས་རྟེན་དེ་ཉིད་ལ་ལྷག་མེད་ཀྱི་མྱ་ངན་ལས་འདའ་བའི་ཕྱིར་མི་འོང་འདོད་པའི་རྟེན་ཅན་ནོ།

།དེ་ལ་ཡང་བར་སྲིད་གྲུབ་མ་ཐག་དང༌། བར་སྲིད་གྲུབ་ནས་སྐྱེ་སྲིད་འཚོལ་བའི་སྣང་བ་མ་བྱུང་ཙམ་དང༌། སྐྱེ་སྲིད་དུ་འགྲོ་བར་སེམས་པའི་ཚེ། མྱ་ངན་ལས་འདའ་བ་དང་གསུམ་སྟེ། ཞོགས་མའི་མེ་སྟག་ཡར་མ་ཐག་འཆི་བ་དང༌། ལྕགས་ཀྱི་ཚ་ཚ་གནམ་དུ་ཡར་བཞིན་པ་ན་འཆི་བ་དང༌། ས་ལ་མ་ལྷུང་ཙམ་ལ་འཆི་བ་དང་དཔེ་གསུམ་གྱིས་རིམ་པ་ལྟར་ཤེས་པར་བྱའོ། །གཉིས་པ་ནི། གཟུགས་ཀྱི་སྐྱེ་སྲིད་བཅུ་དྲུག་གང་རུང་དུ་སྐྱེས་ནས་ལྷག་བཅས་སུ་མྱང་ངན་ལས་འདའ་བའི་ཕྱིར་མི་འོང་འདོད་པའི་རྟེན་ཅན་ནོ། །དེ་ལ་ཡང་སྐྱེས་ཙམ་ནས་དང༌། འདུ་བྱེད་མེད་པ་དང༌། འདུ་བྱེད་དང་བཅས་པར་འདའ་བ་གསུམ་མོ། །དང་པོ་ནི། གཟུགས་ཀྱི་སྐྱེ་སྲིད་ཐོབ་ཙམ་ནས་ལྷག་བཅས་སུ་འདའ་བའི་ཕྱིར་མི་འོང་འདོད་པའི་རྟེན་ཅན་ནོ། །གཉིས་པ་ནི། འབད་རྩོལ་ཆུང་ངུས་ལམ་མངོན་དུ་བྱས་ནས་ལྷག་བཅས་སུ་འདའ་ （ ༤༧ན་ ） བའི་ཕྱིར་མི་འོང་འདོད་པའི་རྟེན་ཅན་ནོ། ། གསུམ་པ་ནི། འབད་རྩོལ་ཆེན་པོས་ལམ་མངོན་དུ་བྱས་ནས་མྱ་ངན་ལས་འདའ་བའི་ཕྱིར་མི་འོང་འདོད་པའི་རྟེན་ཅན་ནོ། །འདིར་བྱེད་བཅས་གོང་དུ་བཤད་པ་ནི། སྡེབ་སྦྱོར་གྱི་དབང་གིས་ཡིན་ནོ། །གསུམ་པ་གོང་འཕོ་ལ་གཉིས། ངོ་བོ་དང་རྒྱུ་སྤེལ་སྒོམ་བཤད་པའོ། །དང་པོ་ནི། གཟུགས་ཀྱི་སྐྱེ་བ་བརྒྱུད་ནས་འོག་མིན་ནམ་སྲིད་རྩེའི་རྟེན་ལ་མྱ་ངན་ལས་འདའ་བའི་ཕྱིར་མི་འོང་འདོད་པའི་རྟེན་ཅན་ནོ། ། དབྱེ་ན་འོག་མིན་འགྲོ་དང༌། སྲིད་རྩེར་འགྲོ་གཉིས་ཏེ། མཛོད་ལས། གོང་དུ་འཕོ་བ་རྣམས་དེ་ནི། །བསམ་གཏན་སྤེལ་ནས་འོག་མིན་འགྲོ། །དེ་འཕར་ཕྱེད་འཕར་ཐམས་ཅད་དུ། །འཆི་འཕོ་གཞན་སྲིད་རྩེ་མོར་འགྲོ། །ཞེས་སོ། །དང་པོ་ལ། འཕར་བ་དང༌། ཕྱེད་དུ་འཕར་བ་དང༌། གནས་ཐམས་ཅད་དུ་འཆི་འཕོ་བའོ། ། དང་པོ་ནི། བསམ་གཏན་སྤེལ་མ་བསྒོམས་པས། བསམ་གཏན་དང་པོའི་རོ་མྱངས་པས། བསམ་གཏན་ཕྱི་མ་གསུམ་ལས་ཉམས་ནས་ཚངས་རིས་སུ་སྐྱེས་ཏེ། སླར་ཡང་བསམ་གཏན་སྤེལ་མ་བསྒོམས་པས་བར་གྱི་གནས་རྣམས་དོར་ནས་འོག་མིན་དུ་སྐྱེས་ཏེ།

འདའ་བའི་རིགས་ཅན་ནོ། །གཉིས་པ་ནི། སྔ་མ་ལྟར་ཚངས་རིས་སུ་སྐྱེས་ནས་གནས་བར་པ་རྣམས་དོར་ཏེ། གནས་གཙང་མའི་འོག་མ་གསུམ་གང་རུང་དུ་སྐྱེས་ནས་འོག་མིན་དུ་འདའ་བའི་རིགས་ཅན་ནོ། །གསུམ་པ་ནི༑ སྔ་མ་ལྟར། ཚངས་རིས་སུ་སྐྱེས་ནས་ཚངས་ཆེན་མ་གཏོགས་པའི་གཟུགས་ཀྱི་གནས་གཞན་ཐམས་ཅད་དུ་བརྒྱུད་ནས་མཐར་འོག་མིན་དུ་འདའ་བའི་རིགས་ཅན་ནོ། །ཚངས་ཆེན་དུ་མི་སྐྱེ་བའི་རྒྱུ་མཚན་གང་ཞེ་ན། གཙོ་བོ་གཅིག་ཏུ་ཟད་པའི་ཕྱིར་དང་ལོག་ལྟའི་གནས་ཡིན་པའི་ཕྱིར་རོ། །ཞེས་མཛོད་འགྲེལ་ལས་གསུངས་སོ། །ཐེག་ཆེན་པ་ལྟར་ན། ཚངས་ཆེན་དུ་སྐྱེ་བ་མི་འགལ་ཏེ། ས་དགུ་པ་ལ་གནས་པའི་བྱང་སེམས་ཚངས་པ་ཆེན་པོར་སྐྱེ་བ་འཛིན་པར་བཤད་པའི་ཕྱིར་རོ༑ ༑གཉིས་པ་སྲིད་རྩེར་འགྲོ་ནི། འབྲས་བུ་ཆེ་བའི་བར་དུ་སོང་ནས། གནས་གཙང་མ་བོར་ཏེ། གཟུགས་མེད་བཞི་རིམ་གྱིས་ཐོབ་ནས་སྲིད་རྩེར་མྱ་ངན་ལས་འདའ་བའི་ཕྱིར་མྀ་འོང་འདོད་པའི་རྟེན་ཅན་ནོ། །གཉིས་པ་ལ་དྲུག གང་ཟག་གང་གིས། དགོས་པ་གང་གི་ཆེད་དུ། སེམས་གང་ལ་བརྟེན་ནས། ཚུལ་ཇི་ལྟར་དུ་སྤེལ་བ། གྲུབ་པའི་ཚད། འབྲས་བུ་གང་འགྲུབ་པའོ། །དང་པོ་ནི། ཕྱིར་མི་འོང་ལུས་མངོན་བྱེད་དང༌། དགྲ་བཅོམ་པ་གཉིས་ཀའི་ཆ་ལས་རྣམ་གྲོལ་གྱིས་སོ། ། གཉིས་པ་ནི། ཕྱིར་མི་འོང་དག་གནས་གཙང་མར་སྐྱེ་བར་བྱ་བ་དང༌། དགྲ་བཅོམ་པ་དབང་པོ་རྣོན་པོ་དག་མཐོང་ཆོས་ལ་བདེ་བར་གནས་པ་དང་དབང་རྟུལ་རྣམས་ཉོན་མོངས་པ་ཐག་སྲིང་བར་བྱ་བའི་ཕྱིར་ཏེ། །མཛོད་ལས། སྐྱེ་དང་གནས་པར་བྱ་ཕྱིར་དང༌། །ཉོན་མོངས་པས་ནི་འཇིགས་ཕྱིར་ཡང༌། །ཞེས་སོ། །གསུམ་པ་ནི། མཛོད་ལས། དང་པོར་བཞི་པ་སྤེལ་བར་བྱེད་ཅེས་གསུངས་ཏེ། དེ་ནི་སེམས་ལས་ （ ༤༧བ་ ） སུ་རུང་བའི་མཆོག་ཡིན་པས་སྤེལ་སླ་བ་ཡིན་པའི་ཕྱིར་རོ། །ཕྱིས་ནི་བསམ་གཏན་གཞན་རྣམས་ཀྱང་སྤེལ་བར་བྱེད་དོ། །བཞི་པ་ནི། ཆུང་ངུ་གསུམ་སྤེལ་དང༌། འབྲིང་དྲུག་སྤེལ་དང༌། ཆེན་པོ་དགུ་སྤེལ་དང༌། ཤིན་ཏུ་ཆེན་པོ་བཅུ་གཉིས་སྤེལ་དང༌།

ཆེས་ཤིན་ཏུ་ཆེན་པོ་བཅོ་ལྔ་སྤེལ་བ་སྟེ། རང་འགྲེལ་ལས། དང་པོ་ལ་ཟག་པ་མེད་པ་དང༌། ཟག་པ་དང་བཅས་པ་དང༌། ཟག་པ་མེད་པ་དང༌། སེམས་གསུམ་མངོན་དུ་བྱེད་དོ། །ཞེས་གསུངས་པ་ལྟར་རོ། །ཕྱི་མ་རྣམས་ལ་རིམ་པ་ལྟར། དེ་ཉིད་ལས། གཉིས་པ་ལ་ནི་དྲུག་གོ །གསུམ་པ་ལ་ནི་དགུའོ། །བཞི་པ་ལ་ནི་བཅུ་གཉིས་སོ། །ལྔ་པ་ལ་ནི་བཅོ་ལྔ་སྟེ། །ཞེས་གསུངས་པས་སོ། །དེ་ལ་ཕྱི་མ་རྣམས་ཀྱི་སྤེལ་ཚུལ་ལ། །འགའ་ཞིག་ན་རེ། ཟག་མེད་གཉིས་དང༌། ཟག་བཅས་གཉིས་དང༌། ཟག་མེད་གཉིས་སྤེལ་བ་ནི། འབྲིང་དྲུག་སྤེལ་ཡིན་ལ། ཟག་མེད་གསུམ་ལ་སོགས་པ་སྦྱར་བས་བཅོ་ལྔ་སྤེལ་གྱི་བར་དུ་རྟོགས་པར་བྱའོ། ། ཞེས་ཟེར་རོ། །དེ་ནི་མི་རིགས་ཏེ། འགྲེལ་བཤད་དོན་གསལ་ལས། གཉིས་པ་ལ་ནི་དྲུག་གོ །ཞེས་བྱ་བ་ནི་ཟག་པ་མེད་པ་དང༌། ཟག་པ་དང་བཅས་པ་དང༌། ཟག་པ་མེད་པ་ཞེས་བྱ་བ་གསུམ་དང༌། ཡང་ཟག་པ་མེད་པ་དང༌། ཟག་པ་དང་བཅས་པ་དང༌། ཟག་པ་མེད་པ་ཞེས་བྱ་བ་གསུམ་སྟེ་དྲུག་ཡིན་ནོ། །གསུམ་པ་ལ་ནི་དགུའོ༑ ༑བཞི་པ་ལ་ནི་བཅུ་གཉིས་སོ། །ལྔ་པ་ལ་ནི་བཅོ་ལྔ་སྟེ། །ཞེས་བྱ་བ་ཡང་དེ་ཁོ་ན་བཞིན་དུ་སྦྱར་བར་བྱའོ། །ཞེས་གསུངས་ཤིང་གང་སྤེལ་ལས་ཀྱང་ངོ༌། ། འོ་ན་ཆུང་ངུ་གསུམ་སྤེལ་དང་ཁྱད་པར་མེད་པར་འགྱུར་རོ་ཞེ་ན། སྐྱོན་མེད་དེ། ཆུང་ངུ་གསུམ་སྤེལ་གྱིས་གསུམ་སྤེལ་ནུས་ལ་དེ་ལས་ལྷག་པ་སྤེལ་མི་ནུས། འབྲིང་དྲུག་སྤེལ་དྲུག་ལས་སྤེལ་མི་ནུས་པ་སོགས་སྦྱར་ཏེ་ཤེས་པར་བྱའོ། །དེ་ལྟར་ཡང་དོན་གསལ་ལས། དང་པོ་ལ་ནི། སེམས་གསུམ་ཞེས་བྱ་བ་ནི་གང་ཟག་དེ་ལ་ནུས་པ་དེ་ཙམ་ཞིག་ཡོད་པ་སྟེ། དེ་བཞིན་དུ་འོག་མ་རྣམས་ལ་ཡང་བརྗོད་པར་བྱའོ། །ཞེས་སོ། །འདིར་ཟག་བཅས་དང་ཟག་མེད་གང་ཞེ་ན། ཟག་མེད་ནི་བདེན་པའི་རྣམ་པ་ཅན་ནོ། །ཟག་བཅས་ནི་འཇིག་རྟེན་པའི་དགེ་བ་དག་པ་བ་ཙམ་མོ། །ཟག་བཅས་ནི་ཞི་རགས་ཀྱི་རྣམ་པ་ཅན་དུ་འདོད་པ་ཡང་ཡོད་དོ། །ལྔ་པ་ནི། བྱེ་བྲག་སྨྲ་བ་ལྟར་ན་ཟག་བཅས་དང་ཟག་མེད་ཀྱི་སེམས་གསུམ་བསྲེ་ཐུབ་པ་ན་གྲུབ་སྟེ།

མཛོད་ལས། སྐད་ཅིག་མ་ལ་བསྲེས་པས་གྲུབ། ཞེས་སོ། །སློབ་དཔོན་དབྱིག་གཉེན་རང་ལུགས་ལ་དེ་ནི་མི་རིགས་ཏེ། སངས་རྒྱས་མ་གཏོགས་པ་གཞན་གྱི་མི་ནུས་པའི་ཕྱིར་རོ། །དེས་ན་སེམས་གསུམ་ལ་རྒྱུན་ལྡན་དུ་འདོད་དགུར་འཇུག་ནུས་པ་ན་གྲུབ་པ་ཡིན་ནོ། །ཞེས་བཞེད་དོ། །དྲུག་པ་ནི། མཛོད་ལས༑ དེ་ནི་རྣམ་པ་ལྔ་ཡི་ཕྱིར། །གནས་གཙང་སྐྱེ་བ་ལྔ་ཁོ་ན། །ཞེས་གསུངས་པ་ལྟར་རོ། །གཟུགས་སུ་ཉེར་འགྲོ་དགུའི་ཁྱད་པར་གང་ཡིན་ཞེ་ན། མཛོད་ལས། གཟུགས་སུ་ཉེ་བར་འགྲོ་བ་དགུ། ། （ ༤༨ན་ ） བཤད་དོ་དེ་དག་ཁྱད་པར་རྣམས༑ ༑ལས་དབང་ཉོན་མོངས་བྱེ་བྲག་ལས། །ཞེས་གསུངས་པ་ལྟར་རོ། ། གཉིས་པ་གཟུགས་མེད་ཉེར་འགྲོ་ནི། གཟུགས་ལ་འདོད་ཆགས་དང་བྲལ་ནས་གཟུགས་ཁམས་སུ་མི་སྐྱེ་བར་གཟུགས་མེད་ཀྱི་རྟེན་ལ་མྱང་འདས་མངོན་དུ་བྱེད་པའོ༑ ༑འདི་ལ་སྐྱེས་ཙམ་ནས་འདའ་བ་སོགས་གསུམ་དུ་དབྱེར་རུང་སྟེ། མཛོད་ལས༑ གཞན་གྱི་གཟུགས་མེད་འགྲོ་རྣམས་བཞི། །ཞེས་སོ། །དེ་ལ་བར་དོར་འདའ་བ་མེད་དེ། གཟུགས་མེད་དུ་སྐྱེ་བ་ལ་བར་དོ་མེད་པའི་ཕྱིར་རོ། །གསུམ་པ་མཐོང་ཆོས་ཞི་ནི། བདེན་པ་མཐོང་བའི་རྟེན་དེ་ཉིད་ལ་མྱང་འདས་མངོན་དུ་བྱེད་པའི་ཕྱིར་མི་འོང་འདོད་པའི་རྟེན་ཅན་ཏེ། མཛོད་ལས། གཞན་ནི་འདི་ལ་མྱ་ངན་འདའ༑ ༑ཞེས་སོ། །བཞི་པ་ལུས་མངོན་བྱེད་ནི། འགོག་པ་ཐོབ་པ་ཕྱིར་མི་འོང༌།། ལུས་ཀྱིས་མངོན་སུམ་བྱེད་པར་འདོད། །ཞེས་གསུངས་པ་ལྟར་རོ། །བཞི་པ་ལ། ཞུགས་པ་ནི། མཛོད་ལས། སྲིད་རྩེའི་བར་ཆད་བརྒྱད་ཟད་པ། །དགྲ་བཅོམ་ཉིད་ལ་ཞུགས་པ་ཡིན། །དགུ་པའི་བར་ཆད་མེད་ལམ་ཡང༌། །དེ་ནི་རྡོ་རྗེ་ལྟ་བུ་ཡིན།། ཞེས་གསུངས་པ་ལྟར་རོ། །འབྲས་གནས་ནི། མཛོད་ལས། དེ་ཟད་ཐོབ་དང་ཟད་པ་ཤེས། །དེ་ཚེ་དེ་མི་སློབ་དགྲ་བཅོམ། །ཞེས་གསུངས་པ་ལྟར་རོ། །དེ་ལ་སྒྲིབ་པ་སྤོང་ཚུལ་གྱིས་ཕྱེ་ན། མཛོད་ལས། འགོག་ཐོབ་གཉིས་ཀ་ལས་རྣམ་གྲོལ། །ཤེས་རབ་ཀྱིས་ནི་གཅིག་ཤོས་སོ། །ཞེས་གསུངས་པ་ལྟར་རོ། །དབང་པོས་ཕྱེ་ན།

དད་མོས་དང༌། མཐོང་ཐོབ་གཉིས་ཏེ། མཛོད་ལས། ལྔ་ནི་དད་པས་མོས་ལས་སྐྱེས།། དེ་དག་རྣམ་གྲོལ་དུས་དང་སྦྱོར། །མི་གཡོའི་ཆོས་ཅན་མི་གཡོ་བ། །དེ་ཕྱིར་དེ་དུས་མི་སྦྱོར་འགྲོ། །དེ་ནི་མཐོང་ཐོབ་རྒྱུ་ལས་བྱུང༌། །ཞེས་གསུངས་པ་ལྟར་ཏེ། དང་པོ་ལ། ཡོངས་སུ་ཉམས་པའི་ཆོས་ཅན་དང༌། བདག་གསོད་པའི་ཆོས་ཅན་དང༌༑ རྗེས་སུ་བསྲུང་བའི་ཆོས་ཅན་དང༌། གནས་པ་ལ་མི་སྤྱོད་པ་དང༌། རྟོགས་པའི་འོས་སུ་གྱུར་པ་སྟེ། ལྔ་དུས་དང་སྦྱོར་བ་ཞེས་བྱའོ། །ཕྱི་མ་མི་གཡོ་བའི་ཆོས་ཅན་ནི། དུས་དང་མི་སྦྱོར་བ་ཞེས་བྱའོ། །གསུམ་པ་ཅིག་ཅར་བ་ལ། འདོད་པའི་སྒོམ་སྤང་དང་པོ་སྤངས་པའི་ཚེ། ཁམས་གོང་མའི་དང་པོ་རྣམས་ཅིག་ཅར་དུ་སྤོང་ནུས་པའི་མཐོང་སྤང་སྤངས་པའི་དམན་པའི་གང་ཟག །དེ་ལ་ནམ་གྱི་ཚེ་སྤོང་ན། བཅུ་དྲུག་པ་རྫོགས་རྗེས་སུ་སྤོང་ངོ༌། །ས་གང་ལ་བརྟེན་ནས་སྤོང་ན། བསམ་གཏན་དང་པོའི་ཉེར་བསྡོགས་ལ་བརྟེན་ནས་སོ། །ལམ་གང་གིས་སྤོང་བ་ནི། ཟག་མེད་ཀྱི་ལམ་ཁོ་ནས་སོ། །ཚུལ་ཇི་ལྟར་སྤོང་བ་ནི། ཁམས་གསུམ་གྱི་སྒོམ་སྤང་རྣམས་དགུར་དྲིལ་ནས་སྤོང་ངོ༌། །གང་ལ་དམིགས་ནས་སྒོམ་པ་ནི། ཁམས་གསུམ་གྱི་བདེན་པ་ལ་མི་རྟག་པ་ལ་སོགས་པ་བཅུ་དྲུག་གི་རྣམ་པར་ཅིག་ཅར་དུ་དམིགས་ནས་སྤོང་བར་བྱེད་དོ། །དེ་ལྟར་ཡང༌། ཀུན་ལས་ （ ༤༨བ་ ） བཏུས་ལས༑ ཅིག་ཅར་ངེས་པར་འབྱིན་པ་ནི་གང་བདེན་པ་རྣམས་མངོན་པར་རྟོགས་པར་བྱས་ནས་མི་ལྕོགས་མེད་པ་ལ་བརྟེན་ཏེ། འཇིག་རྟེན་ལས་འདས་པའི་ལམ་གྱིས་ཁམས་གསུམ་ན་སྤྱོད་པའི་ཉོན་མོངས་པ་རྣམས་རྣམ་པས་ཅིག་ཅར་སྤོང་སྟེ། འདི་ནི་རྒྱུན་དུ་ཞུགས་པའི་འབྲས་བུ་དང༌། དགྲ་བཅོམ་པའི་འབྲས་བུ་དང་འབྲས་བུ་གཉིས་ལ་གདགས་སོ། །ཞེས་སོ། ། གསུམ་པ་ནི། འབྲས་བུ་བཞིར་འཇོག་པའི་རྒྱུ་མཚན་གང་ཞེ་ན། སྤྱིར་འབྲས་བུ་འཇོག་པ་ལ་རྒྱུ་མཚན་ལྔ་སྟེ། མཛོད་ལས། འབྲས་བུ་བཞི་རྣམ་བཞག་པ་ནི། །རྒྱུ་ལྔ་དག་ནི་སྲིད་པའི་ཕྱིར། །འབྲས་ལ་སྔོན་ལམ་བཏང་བ་དང༌།།

གཞན་ཐོབ་པ་དང་ཟད་སྡོམ་དང༌། །ཤེས་པ་བརྒྱད་ཚན་ཐོབ་པ་དང༌། །རྣམ་པ་བཅུ་དྲུག་ཐོབ་པའོ། །ཞེས་གསུངས་པ་ལྟར་རོ། །རྣམ་གྲངས་གཅིག་ཏུ་ན། མཐོང་སྤང་ཙམ་སྤང་པས་རྒྱུན་ཞུགས་དང༌། སྒོམ་སྤང་ལ་ཕྲ་རགས་གཉིས་ལས། འདོད་པའི་སྒོམ་སྤང་དྲུག་པ་མན་ཆད་སྤངས་པས་ཕྱིར་འོང་དང༌། དགུ་པ་སྤངས་པས་ཕྱིར་མི་འོང་དང༌། ཁམས་གོང་མའི་སྒོམ་སྤང་སྤངས་པས་དགྲ་བཅོམ་པའི་འབྲས་བུ་རྣམ་པར་གཞག་གོ །འདོད་པ་ལ་གཉིས་འབྱེད་ལ་ཁམས་གོང་མའི་སྒོམ་སྤང་ལ་མི་འབྱེད་པ་ཅི་ཞེ་ན། འདོད་པ་ནི་ཉེས་དམིགས་ཆེ་བས་མྱུར་དུ་འདའ་བར་བྱ་བའི་ཕྱིར་ཡིན་ནོ། །ཉ༢ མཚོན་བྱ་དོན་གྱི་དགེ་འདུན་བཤད་པ། གཉིས་པ་མཚོན་བྱ་དོན་གྱི་དགེ་འདུན་ལ་གཉིས། གཞན་ལུགས་དགག་པ་དང༌། རང་ལུགས་བཞག་པའོ། །དང་པོ་ལ་གཉིས། འདོད་པ་བརྗོད་པ་དང༌། དེ་དགག་པའོ། །དང་པོ་ནི། སྔ་རབས་པ་དང༌། དུས་ཕྱིས་ཀྱི་མཁས་པ་ཁ་ཅིག་ན་རེ༑ བསྟན་བཅོས་འདིར་རྒྱུན་ཞུགས་སོགས་བསྟན་པ་ནི། སྒྲ་ཇི་བཞིན་པ་ཡིན་ཏེ༑ དངོས་ལ་གནོད་བྱེད་མེད་པའི་ཕྱིར་དང༌། ཕྱིར་མི་ལྡོག་པ་འཁོར་ལོའི་མདོ་ལས་ཀྱང༌། ཉན་ཐོས་ལ་རྒྱུན་ཞུགས་སོགས་བསྟན་པ་དྲང་དོན་དུ་གསུངས་ཤིང༌། བྱང་སེམས་ལ་མཚན་ཉིད་པར་བཤད་པའི་ཕྱིར་དང༌། འཕགས་སེང་གཉིས་ཀྱང་མདོ་དེ་ཉིད་ཀྱི་རྗེས་སུ་འབྲངས་ནས་རྟོགས་པར་བྱ་དགོས་པར་གསུངས་པའི་ཕྱིར་རོ༑ ༑གལ་ཏེ་ཀུན་ལས་བཏུས་ལས། ཅིའི་ཕྱིར་བྱང་ཆུབ་སེམས་དཔའི་སྐྱོན་མེད་པ་ལ་ཞུགས་པ་ན་རྒྱུན་དུ་ཞུགས་པར་མི་འགྱུར་ཞེ་ན། རྒྱུན་ལ་འཇུག་པ་ཡོངས་སུ་མ་གྲུབ་པའི་ཕྱིར་རོ། །ཅིའི་ཕྱིར་ལན་ཅིག་ཕྱིར་འོང་བར་མི་འགྱུར་ཞེ་ན། བསམས་བཞིན་དུ་སྲིད་པར་སྐྱེ་བ་ཚད་མེད་པ་ལེན་པའི་ཕྱིར་རོ། །ཅིའི་ཕྱིར་ཕྱིར་མི་འོང་བར་མི་འགྱུར་ཞེ་ན། བསམ་གཏན་རྣམས་ཀྱིས་གནས་ཤིང༌། འདོད་པའི་ཁམས་སུ་སྐྱེ་བའི་ཕྱིར་རོ། །ཞེས་པ་དང་འགལ་ལོ་ཞེ་ན། སྐྱོན་མེད་དེ། དེ་ནི་མཐར་ཐུག་ཐེག་པ་གསུམ་དུ་འདོད་པའི་ལུགས་ཡིན་ལ།

འདིར་ནི་མཐར་ཐུག་ཐེག་པ་གཅིག་ཏུ་འདོད་པས་ཤེས་བྱེད་དུ་མི་ཆེའོ། །ཞེས་བཞེད་དོ། །གཉིས་པ་ནི། དེ་ལྟར་ན། བསེ་རུ་དང་ནི་ཉི་ཤུའོ། །ཞེས་རང་སངས་རྒྱས་སུ་བསྟན་པ་ཡང༌། སྒྲ་ཇི་བཞིན་པར་འགྱུར་ （ ༤༩ན་ ） ཏེ། རྒྱུ་མཚན་མཚུངས་པའི་ཕྱིར་རོ། །འདོད་ན༑ རང་སངས་རྒྱས་ཐེག་པ་འབྲིང་པོའི་གང་ཟག་མ་ཡིན་པར་འགྱུར་རོ། ། གཞན་ཡང་སྲིད་རྩེའི་མཐར་ཐུག་འགྲོ་དང༌། གཟུགས་ཀྱི་ཆགས་བཅོམ་དུ་བསྟན་པ་རྣམས་ཀྱང་སྒྲ་ཇི་བཞིན་པར་འགྱུར་ལ། དེ་ལྟ་ན་གཟུགས་མེད་དུ་སྐྱེ་བ་ལེན་པར་འགྱུར་རོ། །གལ་ཏེ་འདོད་དོ་ཞེ་ན། ལས་ཉོན་གྱི་དབང་གིས་ལེན་ནམ། སྙིང་རྗེའི་དབང་གིས་ལེན། དང་པོ་ལྟར་ན། རྒྱུད་བླ་མ་ལས། འཕགས་པས་འཆི་དང་ན་བ་དང༌། །རྒ་བའི་སྡུག་བསྔལ་རྩད་ནས་སྤངས། །ལས་དང་ཉོན་མོངས་དབང་གིས་སྐྱེ། །དེ་ལ་དེ་མེད་ཕྱིར་དེ་མེད། །ཞེས་པ་དང་འགལ་ལོ། །གཉིས་པ་ལྟར་ན། རིན་པོ་ཆེ་སྡུད་པ་ལས། བྱང་ཆུབ་ཡོན་ཏན་ཕ་རོལ་ཕྱིན་ཉམས་འགྱུར་འོང་ཞེས། །གཟུགས་མེད་ཁམས་སུ་སྐྱེ་བ་དོན་དུ་གཉེར་མི་བྱེད། །ཅེས་པ་དང་འགལ་ལོ། །བྱང་སེམས་ལ་ལན་ཅིག་ཕྱིར་འོང་མཚན་ཉིད་པ་མི་འཐད་དེ། བསམ་བཞིན་དུ་སྲིད་པར་སྐྱེ་བ་ཚད་མེད་པ་ཡོངས་སུ་ལེན་པའི་ཕྱིར་རོ། །ཕྱིར་མི་འོང་མཚན་ཉིད་པ་ཡང་མི་འཐད་དེ། སླར་ཡང་འདོད་པའི་ཁམས་སུ་སྐྱེ་བ་ཡིན་པའི་ཕྱིར་རོ། །ཕྱིར་མི་ལྡོག་པ་འཁོར་ལོའི་མདོ་ལས་གསུངས་པ་ཡང་དགོངས་པ་ཅན་ཡིན་ནོ། །དེ་ལ་དགོངས་གཞི་དང༌། དགོས་པ་དང༌། དངོས་ལ་གནོད་བྱེད་རྣམས་གང་ཞེ་ན། དགོངས་གཞི་ནི། མདོ་དེ་ཉིད་ལས། ལོག་པ་བརྒྱད་ལས་ཤིན་ཏུ་འདས། །རྣམ་པར་ཐར་པ་བརྒྱད་ལ་རེག །ཡང་དག་བརྒྱད་ལ་ཞེན་པ་མེད། ། དེ་ཕྱིར་བརྒྱད་པ་ཞེས་བརྗོད་དོ། །ཞེས་སོགས་ཀྱིས་རྒྱུན་ཞུགས་སོགས་ཀྱི་སྒྲ་འཇུག་པའི་རྒྱུ་མཚན་བཤད་དོ། །དགོས་པ་ནི། ཉན་རང་གི་འབྲས་བུ་ལ་ཞེན་ནམ༑ ཐེག་ཆེན་གྱི་དགེ་འདུན་ལ་མི་མོས་པ་ཡོད་ལ། དེ་ལྟ་བུ་དེ་བཟློག་ནས་ཐེག་ཆེན་ལ་ཞུགས་པའི་དོན་དུ་གསུངས་སོ།

།དངོས་ལ་གནོད་བྱེད་ནི། དེ་ཉིད་ལས༑ དེ་ལྟར་གཞན་ལ་གང་སྒྲོག་པ། །དེ་ནི་ཉན་ཐོས་ཤེས་པར་གྱིས། །དེ་སྐད་བརྗོད་པས་ཉན་ཐོས་མིན། །ཉན་ཐོས་སུ་ནི་ཡོངས་སུ་བསྟན། །ཞེས་པས་བསྟན་ཅིང༌༑ ༑སྔར་བཤད་པའི་རིགས་པས་ཀྱང་གནོད་པའི་ཕྱིར་དང༌། ཀུན་ལས་བཏུས་ཀྱི་གཞུང་གིས་ཀྱང་གནོད་པའི་ཕྱིར་རོ། །འཕགས་སེང་གཉིས་ཀྱིས། ཕྱིར་མི་ལྡོག་པ་འཁོར་ལོའི་མདོ་ཤེས་བྱེད་དུ་འདྲེན་པ་ཡང༌། བྱང་སེམས་ལ་རྒྱུན་ཞུགས་སོགས་ཀྱི་སྒྲ་འཇུག་པའི་རྒྱུ་མཚན་དུ་དྲངས་པ་ཡིན་ནོ། །འཇུག་པ་ལས་ཀྱང༌༑ འཕགས་པ་བརྒྱད་པ་ཇི་ལྟར་དེ་ལྟར་ཉེ་བར་བསྟན། །ཞེས་པས་ཀྱང་ཤེས་སོ༑ ༑ གཉིས་པ་ལ་གཉིས། གཞུང་གིས་བསྟན་ཚུལ་དང༌། གཞུང་དོན་དངོས་སོ༑ ༑དང་པོ་ནི། ཤནྟི་པ་དང༌། བུད་དྷ་ཤྲཱི། འབྲེ་ལ་སོགས་པ་བསྟན་བཅོས་ཀྱི་སྒྲས་ཟིན་ཉི་ཤུ་འདྲེན་ལ། ལེའུ་བརྒྱད་མ་ལས། གཞུང་རྩ་བས་ཟིན་པའི་ཉི་ཤུ་དང༌༑ བརྒྱད་པ།

（ ༤༩བ་ ） འབྲས་གནས་དང་པོ་གསུམ། དགྲ་བཅོམ་ཞུགས་པ་སྟེ་ཉི་ཤུ་རྩ་ལྔ་ལ་མདོ་དྲངས་སོ། །འཕགས་པའི་ལུགས་རྩ་བར་འཆད་ཅིང་སློབ་དཔོན་གྱི་ལུགས་ནི་འགྲེལ་པར་འཆད་པར་འགྱུར་རོ། །འཕགས་སེང་གཉིས། རིག་སྦྱིན། ཤེར་འབྱུང༌། བུད་དྷ་ཤྲཱི ཨ་བྷྱ་ཀ་ར་རྣམས་འཕགས་པའི་དགེ་འདུན་ལ་དབྱེ་བར་བྱེད་དོ། །ཤནྟི་པ་ནི། ངེས་འབྱེད་ཡན་ལག་ནས་བཟུང་སྟེ། །ཞེས་སོགས་ལྟར་འཆད་དོ། །འོན་ཀྱང་དབྱེ་གཞི་བྱང་སེམས་འཕགས་པར་མངོན་ཏེ། རྒྱུད་བླ་མ་ལས། འཕགས་པ་ཕྱིར་མི་ལྡོག་པ་ནི། །ལུས་ཅན་ཀུན་གྱི་སྐྱབས་ཡིན་ནོ༑ ༑ཞེས་གསུངས་པའི་ཕྱིར་རོ། །འོ་ན་འདིར་བཏགས་པ་བར་གསུངས་ན། འདོགས་པའི་ཆོས་གསུམ་གང་ཡིན་ཞེ་ན། རྒྱུ་མཚན་ནི། སྤངས་རྟོགས་འགའ་ཞིག་ཆ་འདྲ་བ་ཙམ་མོ། །དགོས་པ་ནི། དགེ་འདུན་དཀོན་མཆོག་ཏུ་ཡིད་ཆེས་པར་བྱ་བའི་ཕྱིར་དུའོ། །དངོས་ལ་གནོད་བྱེད་ནི། བྱང་ཆུབ་སེམས་དཔར་བཤད་པའི་ཕྱིར་རོ། ། གཉིས་པ་ལ་གསུམ་ལས། མཚམས་སྦྱར་བ་ནི། སངས་རྒྱས་ལ་སོགས་དཀོན་མཆོག་གསུམ། །ཞེས་པའི་དགེ་འདུན་དཀོན་མཆོག་གང་ཡིན་ཞེ་ན། དགེ་འདུན་དཀོན་མཆོག་གི་སྐབས་སུ་བར་སྐབས་ཀྱི་ཚིགས་སུ་བཅད་པ་གཉིས་གསུངས་སོ། །དགོས་པ་ནི། དགེ་འདུན་གྱི་དབྱེ་བ་བདེ་བླག་ཏུ་རྟོགས་པར་བྱེད་པའི་ཕྱིར་རོ། །རྩ་བ་ནི། འཕགས་པ་ཕྱིར་མི་ལྡོག་པའི་དགེ་འདུན་དབྱེ་གཞི། དབྱེ་ངོ་ཉི་ཤུའོ། །དེ་ལ་རྒྱུན་ཞུགས་ཀྱི་སྐོར་ལ། དོན་གྱིས་ཐོབ་པ་བརྒྱད་པ་དང༌། འབྲས་གནས་དབང་པོ་རྟུལ་དང་རྣོན་པོ་དག་དང་འབྲས་གནས་ཁྱད་པར་ཅན་རིགས་ནས་རིགས་སྐྱེ་གཉིས་ཏེ་ལྔའོ། །ཕྱིར་འོང་ལ་ཞུགས་པ་དད་དང་མཐོང་ཐོབ་གཅིག་ཏུ་བྱས་པ་དང༌། དོན་གྱིས་ཐོབ་པ་འབྲས་གནས་ཙམ་པོ་དང་ཁྱད་པར་ཅན་བར་ཆད་གཅིག་པ་སྟེ་གསུམ་མོ། །ཕྱིར་མི་འོང་ལ་ཞུགས་པ་དད་མོས་མཐོང་ཐོབ་གཅིག་ཏུ་བྱས་པ་དང༌། དོན་གྱིས་ཐོབ་པ་འབྲས་གནས་ཙམ་པོ་དང༌། ཁྱད་པར་ཅན་ལ་བརྒྱད་ལས་འདའ་བ་བཞི་ནི། བར་དོར་དང༌། སྐྱེ་གནས་དང༌། འདུ་བྱེད་དང༌།

འདུ་བྱེད་དང་བཅས་པ་མ་ཡིན་པར་འདའ་བའོ། །འོག་མིན་འགྲོ་ལ་དབྱེ་ན། འཕར་གསུམ་དང༌། སྲིད་རྩེའི་མཐར་ཐུག་འགྲོ་རྣམས་གཅིག་ཏུ་བགྲང་བ་ནི་གོང་འཕོ་སྟེ་ལྔའོ། །དྲུག་པ་ནི། གཟུགས་ཀྱི་ཆགས་བཅོམ་མོ། །བདུན་པ་ནི། མཐོང་བའི་ཆོས་ལ་ཞི་བའོ། །བརྒྱད་པ་ནི། ལུས་མངོན་བྱེད་དོ། །དགྲ་བཅོམ་ཞུགས་པ་དང་བསེ་རུའི་མིང་ཅན་ནོ། །འདི་སྔ་རབས་པ་རྣམས་ཀྱིས་བཞེད་པའོ།། དབང་པོ་རྟུལ་དང་རྣོན་པོ་དག་ཞེས་པས་རྒྱུན་ཞུགས་ཞུགས་པ་དང༌། ཆགས་བྲལ་སྔོན་སོང་གི་ཕྱིར་འོང་ཞུགས་པ་དང༌། ཕྱིར་མི་འོང་ཞུགས་པ་གཉིས་ཏེ་གསུམ་བསྟན་ཏོ། །དད་དང་མཐོང་ཐོབ་ཞེས་པས་ཆགས་བྲལ་སྔོན་སོང་གི་ （ ༥༠ན་ ） འབྲས་གནས་གཉིས་བསྟན་ཏོ། །དེས་ན་ཞུགས་པ་དང་པོ་གཉིས་ལ་བརྒྱད་པ་ཞེས་གཅིག་ཏུ་བྱས་པ་དང༌། ཆགས་བྲལ་སྔོན་སོང་གི་ཞུགས་པ། གཉིས་གཉིས་སུ་བགྲང་བ་དང༌། དེ་ཉིད་ཀྱི་འབྲས་གནས་གཉིས་གཉིས་སུ་བགྲང་ངོ༌། །འོག་མིན་འགྲོ་འཕར་གསུམ་གྱི་དབྱེ་གཞི་ཡིན་པས་མི་འདྲེན་ཞིང་གཞན་རྣམས་སྒྲ་ཇི་བཞིན་པར་དྲངས་པས་ཉི་ཤུའོ། །འདི་རྩ་བའི་བཞེད་པ་ཡིན་ཏེ། འདིར་བསྟན་དགེ་འདུན་ཡང་མངོན་པ་ནས་བསྟན་པའི་དགེ་འདུན་གྱི་ཐ་སྙད་འཇུག་པར་གསུངས་ཤིང༌། མངོན་པ་ནས་དེ་ལྟར་བཤད་པའི་ཕྱིར་དང༌། ཉི་ཁྲི་སྣང་བ་ལས་ཀྱང༌༑ སྐབས་འདིར་མཛོད་ཀྱི་རྣམ་གཞག་ཇི་ལྟ་བ་བཞིན་བཤད་པའི་ཕྱིར་རོ། ། ཞེས་བདག་གི་བླ་མ་དམ་པ་གསུང་ངོ༌། །འདི་ཁོ་ན་འཕགས་པ་དང༌། རྗེ་བཙུན་གྱི་དགོངས་པར་སྣང་སྟེ། མངོན་པ་གོང་འོག་གི་བརྡའ་ཆད་ལ་འདྲིས་ཆེ་བ་ཞིག་དགོས་པར་སྣང་ངོ༌། །འགྲེལ་པ་ལ་གཉིས། ཉན་ཐོས་ཀྱི་མིང་ཅན་གྱི་དགེ་འདུན་དང༌༑ རང་སངས་རྒྱས་ཀྱི་མིང་ཅན་གྱི་དགེ་འདུན་ནོ། །དང་པོ་ལ་བཞི། རྒྱུན་ཞུགས་ལ་གཉིས་ལས། ཞུགས་པ་ནི། བདེན་དང་བདེན་ལ་བཟོད་པ་དང༌། །ཞེས་པར་འཆད་པར་འགྱུར་བའི་ལམ་ཤེས་པ་ཉིད་ཀྱིས་བསྡུས་པའི་མཐོང་བའི་ལམ་སྐད་ཅིག་མ་བཅུ་དྲུག་གསུངས་པའི་དང་པོ་བཅོ་ལྔ་ལ་བརྟེན་ནས་འབྲས་བུ་དང་པོ་ལ་ཞུགས་པའི་མིང་ཅན་གྱི་དགེ་འདུན་ནོ།

།དབྱེ་ན། དད་པ་དང་ཆོས་ཀྱི་རྗེས་སུ་འབྲང་བའི་བྱེ་བྲག་གིས་རྣམ་པ་གཉིས་སོ། །འབྲས་གནས་ལ་ཙམ་པོ་ནི། དེའི་འོག་ཏུ་ཞེས་པ་ནི་གོ་རིམ་སྟོན་པའོ། །རྒྱུན་ཞུགས་འབྲས་གནས་ཙམ་པོའི་མིང་ཅན་ནོ། ཁྱད་པར་ཅན་ནི་དེ་ཉིད་ལྷ་དང་མིའི་རིགས་ནས་རིགས་སུ་སྐྱེ་བ་ཉིད་ཀྱིས་འབྲས་གནས་ཙམ་པོ་ལས་གཞན་འབྲས་གནས་ཁྱད་པར་ཅན་རྣམ་པ་གཉིས་ཡིན་ནོ། །གཉིས་པ་ཕྱིར་འོང་ལ་གཉིས་ལས། ཞུགས་པ་ནི། འདོད་པའི་སྒོམ་སྤང་ལྔ་པའི་བར་སྤངས། དྲུག་པ་སྤོང་བ་ལ་བརྩོན་བཞིན་པ་ནི། འབྲས་བུ་གཉིས་པ་ལ་ཞུགས་པ་ཡིན་ནོ། །དབྱེ་བ་ནི། །དབང་པོ་རྟུལ་པོ་དད་པས་མོས་པ་དང༌༑ རྣོན་པོ་མཐོང་བས་ཐོབ་པ་དག་ནི། གྲངས་ཉི་ཤུར་འདྲེན་པ་ན་གཅིག་ཁོ་ན་ཡིན་ནོ། །འབྲས་གནས་ལ་གཉིས་ལས། ཙམ་པོ་ནི། འདོད་ཉོན་དྲུག་པ་སྤངས་པའི་རྣམ་གྲོལ་ལམ་ལ་གནས་པ་ནི། ལན་ཅིག་ཕྱིར་འོང་ཡིན་ནོ། །འབྲས་གནས་ཁྱད་པར་ཅན་ནི། ཕྱིར་འོང་དེ་ཉིད་འདོད་ཉོན་བདུན་ནམ་བརྒྱད་སྤངས་ཤིང༌།དགུ་པ་སྤོང་བ་ལ་བརྩོན་པ། འདོད་པར་སྐྱེ་བ་རིགས་མཐུན་གཅིག་ལེན་པ་ནི་འབྲས་གནས་ཙམ་པོ་ལས་གཞན་ཁྱད་པར་ཅན་བར་ཆད་གཅིག་པ་ཡིན་ནོ། ། གསུམ་པ་ཕྱིར་མི་འོང་ལ་གཉིས་ལས། ཞུགས་པ་ནི། འདོད་ཉོན་དགུ་པ་སྤོང་བ་ལ་བརྩོན་པ་དད་པ་དང་ （ ༥༠བ་ ） མཐོང་བས་ཐོབ་པ་ནི་འབྲས་བུ་གསུམ་པ་ལ་ཞུགས་པ་ཡིན་ནོ། །གལ་ཏེ་རྒྱུན་ཞུགས་ཞུགས་པ་ལ་དབང་པོ་རྣོ་རྟུལ་གཉིས་སོ་སོར་བགྲངས་ནས་བར་པ་གཉིས་ལ་ཞུགས་པ་ཞིག་ཁོ་ན་འདྲེན་པའི་རྒྱུ་མཚན་ཅི་ཞེ་ན། མཐོང་ལམ་ནི་བར་མ་ཆད་དུ་སྐྱེ་བས་དབང་པོ་འཕོ་ལོང་མེད་པས་སོ་སོར་ངེས་པའི་ཕྱིར་ན་གཉིས་སུ་བགྲང་ངོ༌། །སྒོམ་ལམ་ནི་དབང་པོ་འཕོ་ཞིང་སོ་སོར་མ་ངེས་པས་གཅིག་ཏུ་བགྲང་ངོ་ཞེས་ཨར་བྱང་ཆུབ་ཡེ་ཤེས་ཀྱིས་གསུངས་པ་ཉིད་འཐད་དོ། །དེ་གཉིས་ནི། སྔ་མ་བཞིན་དུ་ཞུགས་པ་གཅིག་ཁོ་ནར་བགྲང་ངོ༌། ། འབྲས་གནས་ནི། །འདོད་ཉོན་དགུ་པ་སྤངས་པའི་རྣམ་གྲོལ་ལམ་ལ་གནས་པ་ནི། ཕྱིར་མི་འོང་གི་འབྲས་གནས་ཏེ།

དབྱེ་ན་ལྔ་ལས། བར་དོར་འདའ་བ་ནི། གཟུགས་སུ་སྐྱེ་བའི་ཀུན་སྦྱོར་སྤངས་ལ་བར་དོ་མངོན་པར་འགྲུབ་པའི་ཀུན་སྦྱོར་མ་སྤངས་ཤིང་བར་དོའི་རྟེན་ལ་མྱང་འདས་མངོན་དུ་བྱེད་པའོ། །སྐྱེས་ནས་འདའ་བ་ནི། ཀུན་སྦྱོར་གཉིས་ཀ་མ་སྤངས་པས་གཟུགས་སུ་སྐྱེས་ནས་འདའ་བའོ༑ ༑མངོན་པར་འདུ་བྱེད་པ་དང་བཅས་པར་འདའ་བ་ནི། གཟུགས་སུ་སྐྱེས་ནས་འབད་རྩོལ་གྱིས་ལམ་མངོན་དུ་བྱ་སྟེ་མྱ་ངན་ལས་འདའ་བའོ། །མངོན་པར་འདུ་བྱེད་མེད་པར་ཡོངས་སུ་མྱ་ངན་ལས་འདའ་བ་ནི། གཟུགས་སུ་སྐྱེས་ནས་རྩོལ་བ་ཆུང་ངུས་མྱ་ངན་ལས་འདའ་བ་སྟེ་བཞིའོ། །ལྔ་པ་གོང་འཕོ་ལ་གཉིས་ལས༑ དང་པོ་ཕྱིར་མི་འོང་དེ་ཉིད་འོག་མིན་གྱི་མཐར་ཐུག་པར་འགྲོ་བ་ནི། དབྱེ་གཞི༑ དབྱེ་ན་སྲིད་རྩེར་འགྲོ་བ་ལས་གཞན་རྣམ་པ་གསུམ་མོ། །གསུམ་པོ་གང་ཞེ་ན། འཕར་བ་ནི། ཚངས་རིས་སུ་སྐྱེས་ཏེ། བར་གྱི་གནས་གཞན་རྣམས་དོར་ནས་འོག་མིན་དུ་འདའ་བའོ། །ཕྱེད་དུ་འཕར་བ་ནི། ཚངས་རྀས་ནས་གནས་གཙང་མའི་འོག་མ་གསུམ་གང་རུང་དུ་སྐྱེས་ནས་བར་གྱི་གནས་གཞན་འགའ་ཞིག་བོར་ནས་འོག་མིན་དུ་འདའ་བའོ། །གནས་ཐམས་ཅད་དུ་འཆི་འཕོ་བ་ནི། ཚངས་རིས་ནས་འོག་མིན་གྱི་བར་དུ་བརྒྱུད་ནས་འདའ་བའོ། །གཉིས་པ་ཕྱིར་མི་འོང་དེ་ཉིད་སྲིད་རྩེའི་མཐར་ཐུག་པར་འགྲོ་བ་ནི། གཟུགས་ཀྱི་འདོད་ཆགས་དང་བྲལ་བ་སྟེ། དབྱེ་ན། མཐོང་ཆོས་ཞི་དང༌། ལུས་ཀྱི་མངོན་སུམ་དུ་བྱེད་པའི་འོག་མིན་འགྲོ་ལས་གཞན་རྣམ་པ་གཉིས་སོ། །སློབ་དཔོན་སེང་གེ་བཟང་པོའི་ལུགས་འདི་ལ། སྲིད་རྩེའི་མཐར་ཐུག་འགྲོ་ཞེས་པས་ནི་ངོ་བོ་བསྟན་ལ། གཟུགས་ཀྱི་ཆགས་བཅོམ་དེ་ཉིད་བཤད་པ་དང༌། དེ་དབྱེ་གཞིར་བྱས་ནས། མཐོང་ཆོས་ཞི་དང༌༑ ལུས་མངོན་བྱེད་གཉིས་འབྱེད་པ་ནི། རྟ་ནི་གླང་པོ་ཆེ་ཡིན་ལ། དབྱེ་ན། ར་དང་ལུག་གཉིས་སོ། །ཞེས་བརྗོད་པ་ལྟར་མ་འབྲེལ་ལོ། །ཞེས་འབྲེ་ཆེན་པོས། པཎྜི་ཏ་འབུམ་པ་ལ་ཞུས་པ་ལ། ཉན་ཐོས་ཀྱི་དབང་དུ་བྱས་ན་བདེན་ཡང་བྱང་སེམས་ནི་བསམ་གཏན་དང༌།

གཟུགས་མེད་ཀྱི་ཏིང་ངེ་འཛིན་བརྒྱད་ཀ་བསྒོམས་པས་སྲིད་རྩེའི་མཐར་ཐུག་འགྲོ་ཞེས་བྱ་ （ ༥༡ན་ ） ལ་གཟུགས་མེད་ཀྱི་ཏིང་ངེ་འཛིན་ལ་སྙོམས་པར་འཇུག་ནུས་པས་གཟུགས་ཀྱི་ཆགས་བཅོམ་ཞེས་ཀྱང་བྱའོ༑ ༑མདོ་ནས་སྐྱེ་བར་བཤད་པ་ནི། གཟུགས་མེད་ཁམས་སུ་སྐྱེ་བའི་ནུས་པ་ཐོབ་པ་ཙམ་ལ་དགོངས་སོ་ཞེས་ཨར་བཞེད་པ་ནི་རིགས་སོ། །དེས་ན་སློབ་དཔོན་གྱིས་འདི་ནོར་ཞེས་བརྗོད་པ་ནི་རང་ཉིད་ནོར་པ་སྨྲས་པ་ཁོ་ནར་ཟད་དོ། །བཞི་པ་དགྲ་བཅོམ་ཞུགས་པ་ནི། སྲིད་རྩེའི་སྒོམ་སྤང་བརྒྱད་པ་མན་ཆད་སྤངས་ལ་དགུ་པ་སྤོང་བ་ལ་བརྩོན་པ་ནི། དགྲ་བཅོམ་པ་ཉིད་ཀྱིས་འབྲས་བུ་ལ་ཞུགས་པ་ཡིན་ནོ༑ ༑གཉིས་པ་ནི། བསེ་རུ་ལྟ་བུའི་རང་སངས་རྒྱས་ཀྱི་མིང་ཅན་གྱི་བྱང་ཆུབ་སེམས་དཔའོ། །དེའི་མིང་ཅན་གྱི་བྱང་ཆུབ་སེམས་དཔའ་ཞེས་ཀུན་ལ་སྦྱར་རོ།། དེས་ན་རྒྱུན་ཞུགས་ཀྱི་སྐོར་ལ་ལྔ༑ ཕྱིར་འོང་ལ་གསུམ། ཕྱིར་མི་འོང་ལ་བཅུ། དགྲ་བཅོམ་ཞུགས་པ། རང་སངས་རྒྱས་ཀྱི་མིང་ཅན་ཏེ་ཉི་ཤུའོ། །རྩ་བར་བསྟན་པ་ལ་བཅུ་བདུན། ཁ་བསྐང་བ་ལ་གསུམ་བྱེད་པ་འདི་སློབ་དཔོན་གྱི་དགོངས་པ་སྟེ༑ འབྲས་བུ་དང་པོ་གཉིས་ཀྱི་འབྲས་གནས་ཙམ་པོ་དང༌། དགྲ་བཅོམ་ཞུགས་པ་ནི་གོ་སླ་བའི་ཕྱིར་མ་བསྡུས་པར་འགྲེལ་ཆེན་ལས་བཤད་དོ། །ཆ༣ ངེས་འབྱེད་ཡན་ལག་བཤད་པ། གསུམ་པ་ལ་གཉིས། ངོ་བོ་མདོར་བསྟན། ཁྱད་པར་དུ་བྱེད་ཆོས་རྒྱས་པར་བཤད་པའོ། །དང་པོ་ལ་གསུམ་ལས། སྔ་འགྲེལ་ནི། གདམ་ངག་བསྟན་ཟིན་ནས༑ ངེས་པར་འབྱེད་པའི་ཡན་ལག་འཆད་དོ། །རྒྱུ་མཚན་ནི། ལས་དང་པོ་བས་སྔར་བཤད་པ། དེ་ལྟར་གདམ་ངག་ཐོབ་པ་ལ་ཐོས་བསམ་བྱས་པས་ངེས་པར་འབྱེད་པའི་ཡན་ལག་འབྱུང་བས་སོ། །དོན་ནི་སེམས་བསྐྱེད་ཀྱི་དམ་བཅས་པའི་དོན་སྒྲུབ་པ་ཉམས་སུ་ལེན་པའི་ཐབས་དགེ་བའི་བཤེས་གཉེན་གྱིས་གདམ་ངག་བསྟན་པ་ལ་རག་ལས་ལ་གདམ་ངག་གི་དོན་ལ་ཐོས་བསམ་བྱས་པས་སྟོང་ཉིད་རྟོགས་པའི་སྒོམ་བྱུང་གི་སྒྲུབ་པ་སྐྱེ་ཞེས་རྒྱུ་འབྲས་ཀྱི་འབྲེལ་བ་བསྟན་ཏོ།

།རྩ་བ་ནི༑ མདོ་ལས། ཤཱ་རིའི་བུས་སྨྲས་པ། རབ་འབྱོར་ཆོས་ལ་སྲེད་པ་གང་ཡིན། ཞེས་པ་ནས། དེ་ལྟར་བྱང་ཆུབ་སེམས་དཔའ་སེམས་དཔའ་ཆེན་པོས་སྡིག་པའི་གྲོགས་པོ་དག་རིག་པ་བྱ་སྟེ། དེ་ལྟར་ཤེས་ནས་ཀྱང་ཡོངས་སུ་སྤང་བར་བྱའོ། ། ཞེས་པའི་བར་གྱིས་ནི་ངེས་འབྱེད་ཡན་ལག་བསྟན་ཏོ། །དེ་དག་གི་དོན་བསྡུས་ནས་སྟོན་པ་ནི། ཁྱད་པར་དུ་འཕགས་ཞེས་དྲང་ངོ༌། །གང་ན་བྱང་ཆུབ་སེམས་དཔའ་སྐྱོབ་པ་ཡིས། །དྲོད་སོགས་པ་བདག་ཉིད་ཆུང་ངུ་དང་འབྲིང་དང་ཆེན་པོ་རྣམས་ནིའོ། །གང་ལས་ན། ཉན་ཐོས་བསེ་རུ་ལྟ་བུ་དང༌། བཅས་པ་དག་ལས་སོ། །གང་གིས་ན། དམིགས་པ་དང་ནི་རྣམ་པ་དང༌། །རྒྱུ་དང་ཡོངས་སུ་འཛིན་པ་ཡིས། །དྲོད་སོགས་བཞིའི་བདག་ཉིད་གོ་རིམ་ཇི་ལྟ་བ་བཞིན་དུ་རྣམ་པར་རྟོག་པ་བཞི་པོ་ལྡན་པ་ལ་བརྟེན་པའོ། །འགྲེལ་པ་ལ་བཞི། （ ༥༡བ་ ） ཐེག་ཆེན་སྦྱོར་ལམ་ཁྱད་པར་ལྔ་དང་ལྡན་པ་དང༌། ཉན་རང་གི་སྦྱོར་ལམ་ཁྱད་པར་ལྔ་དང་བྲལ་བ་དང༌། བྱང་སེམས་ཀྱི་དམིགས་ཚུལ་སྣ་ཚོགས་སུ་བསྟན་པ་དང༌༑ དེ་ལ་རྩོད་པ་སྤང་བའོ། །དང་པོ་ནི། ཁྱད་པར་དུ་འཕགས་པ་ཡིན་ནོ། ། ཞེས་དྲང་ངོ༌། །གང་ན། བྱང་ཆུབ་སེམས་དཔའ་རྣམས་ཀྱི་ངེས་པར་འབྱེད་པའི་ཆ་དང་མཐུན་པ་བཞི་པོའོ། །འདི་ལ་རྒྱུའི་ཁྱད་པར་ནི་ཐོས་པ་ལ་སོགས་པ་རབ་ཀྱི་མཐར་ཕྱིན་པ་ཐོབ་པ་ཐར་པའི་ཆ་དང་མཐུན་པ་དད་པ་ལ་སོགས་པའི་མཚན་ཉིད་ཀྱི་དགེ་བའི་རྩ་བའི་འོག་ཏུ་སྐྱེས་པའོ། །དམིགས་རྣམ་གྱི་ཁྱད་པར་ནི། བདེན་པ་བཞི་མངོན་སུམ་གྱིས་རྟོགས་པའི་མཐོང་ལམ་དང་རྗེས་སུ་མཐུན་པའོ།། ངོ་བོའི་ཁྱད་པར་ནི། འཇིག་རྟེན་པའི་སྒོམ་པ་ལས་བྱུང་བའོ། །དབྱེ་བའི་ཁྱད་པར་ནི༑ དྲོ་བར་གྱུར་པ་ཞེས་བྱ་བའི་དགེ་བའི་རྩ་བ་དང༌། ཞེས་པ་ནས། ཆུང་ངུ་དང་འབྲིང་དང་ཆེན་པོ་དང་ཞེས་པའི་བར་རོ། །དེ་ལ་ཐོག་མཐའ་བར་གསུམ་གྱི་དབང་དུ་བྱས་ནས་གསུམ་དུ་བཞག་པ་དང༌། གང་ཟག་དབང་པོ་རྣོ་འབྲིང་རྟུལ་གསུམ་གྱི་དབང་དུ་བྱས་ནས་གསུམ་དུ་བཞག་པའོ།

།སམ་གྱི་དོན་ནི་གཉིས་ཀ་ཡང་རུང་ཞེས་པའི་དོན་ཡིན་གྱི་གདམ་གའི་ཚིག་ཏུ་བྱས་ནས་གང་རུང་ཞིག་ཁོ་ན་ཁས་ལེན་པའི་དོན་ནི་མ་ཡིན་ནོ། །གང་ལས་ན། ཉན་ཐོས་ལ་སོགས་པའི་དྲོ་བ་ལ་སོགས་པ་ལས་སོ། །གང་གིས་ན། ཁྱད་ཆོས་ལྔ་ལས། རྒྱས་བཤད་དུ། འཆད་པར་འགྱུར་བའི་དམིགས་པའི་ཁྱད་པར་གྱི་ངོ་བོ་ཉིད་བདེན་པ་བཞིའི་དངོས་པོ་ཁྱད་ཆོས་མི་རྟག་སོགས་ལ་དམིགས་པ་དང༌། ཆོས་སུ་ལྟ་བའི་གཉེན་པོ་ཉིད་ཀྱིས་དོན་དམ་པར་མངོན་པར་ཞེན་པ་མེད་པ་ལ་སོགས་པའི་རྣམ་པར་ཞུགས་པ་དང༌། ཐེག་པ་གསུམ་ཆར་གྱི་རྟོགས་རིགས་ཚང་བའི་རྒྱུའི་ངོ་བོ་དང༌། ཐེག་པ་ཆེན་པོའི་དགེ་བའི་བཤེས་གཉེན་ཐབས་ལ་མཁས་པའི་མཚན་ཉིད་ཀྱིས་སྲིད་ཞིར་ལྟུང་བ་ལ་ཡོངས་སུ་འཛིན་པ་དང་ལྡན་པ་དང༌། མཐོང་བ་དང་སྒོམ་པས་སྤང་བར་བྱ་བའི་གཟུང་བ་དང་འཛིན་པའི་རྣམ་པར་རྟོག་པ་རྣམ་པ་བཞི་པོ་རྒྱས་བཤད་ནས་འཆད་པར་འགྱུར་བའི་ཚུལ་དང༌། སྤང་གཉེན་དུ་འབྲེལ་བར་འབྱུང་བ་ནིའོ། ། གཉིས་པ་ནི། ཁྱད་ཆོས་ལྔའི་སྒོ་ནས་ཁྱད་པར་དུ་འཕགས་པའི་རྒྱུ་མཚན་ཅི་ཞེ་ན། ཉན་རང་གི་སྦྱོར་ལམ་དེ་དེ་ལྟ་བུའི་ཁྱད་ཆོས་ལྔ་དང་བྲལ་བའི་ཕྱིར་རོ།། དེ་ཡང་གང་ལས་ཤེས་ཤེ་ན། འབྱུང་པོ། གང་ལས་ན། ལུགས་ལས་ཏེ་ཉན་ཐོས་ཀྱི་སྡེ་སྣོད་ལས་སོ། །གང་ན། ཉན་རང་དེ་དག་གི་དྲོ་བར་གྱུར་པ་ལ་སོགས་པ་དགེ་བའི་རྩ་བ་ནིའོ། །ཇི་ལྟར་ན། གཟུགས་སུ་རུང་བ་ལ་སོགས་པའི་མཚན་ཉིད་ཀྱི་དངོས་པོའི་བདག་ཉིད་ཀྱི་བདེན་པ་བཞི་དག་པ་བ་ལ་དམིགས་པ་དང༌། གང་ཟག་གི་བདག་ཏུ་ལྟ་བའི་གཉེན་པོ་བྱེད་པ་ཉིད་ཀྱིས་མི་རྟག་ （ ༥༢ན་ ） པ་ལ་སོགས་པའི་རྣམ་པར་ཞུགས་པ་དང༌། རང་གི་དོན་དུ་ཐེག་པ་རྟོགས་པ་ཁོ་ནའི་ཆེད་དུ་དང༌། ཐེག་ཆེན་གྱི་དགེ་བའི་བཤེས་གཉེན་གྱིས་དམན་པ་ལས་ཡོངས་སུ་འཛིན་པ་དང་བྲལ་བ་དང༌། རྣམ་པར་རྟོག་པ་རྣམ་པ་བཞི་སྤང་བྱར་མི་ལྡན་པར་འབྱུང་ངོ་ཞེས་འབྱུང་བའི་ཕྱིར་རོ། །གསུམ་པ་ནི། བདེན་པ་བཞིའི་དངོས་པོ་ལ་དམིགས་པ་ཡིན་ནོ།

།གང་གིས་ན་བྱང་ཆུབ་སེམས་དཔའ་རྣམས་ཀྱི་ངེས་པར་འབྱེད་པའི་ཆ་དང་མཐུན་པ་རྣམས་ཀྱིས་ནིའོ། །ཇི་ལྟར་ན། བདེན་བཞིའི་ཁྱད་པར་གྱི་ཆོས་རྣམས་ཇི་ལྟར་སྲིད་པ་བཞིན་དུ་དམིགས་པར་བྱེད་དོ། །གང་གི་སྒོ་ནས་ཤེ་ན། གསེར་གླིང་པ་ལྟར་ན། ཀུན་འབྱུང་བདེན་པའི་གནས་སྐབས་ཁ་ཅིག་ཏུ་ནི་རྒྱུའི་སྒོ་ནས། སྡུག་བསྔལ་བདེན་པའི་གནས་སྐབས་ཁ་ཅིག་ཏུ་ནི་འབྲས་བུའི་སྒོ་ནས། འགོག་བདེན་གྱི་གནས་སྐབས་ཁ་ཅིག་ཏུ་ནི་ངོ་བོ་ཉིད་ཀྱི་སྒོ་ནས། ལམ་བདེན་གྱི་གནས་སྐབས་ཁ་ཅིག་ཏུ་ནི་ཆོས་ཉིད་ཀྱི་རྣམ་པའི་སྒོ་ནས་དམིགས་ཞེས་བཞེད་དོ། །ཤེར་འབྱུང་བློ་གྲོས་ལྟར་ན། ཀུན་འབྱུང་བདེན་པའི་གནས་སྐབས་ཁ་ཅིག་ཏུ་ནི་རྟེན་འབྲེལ་གྱི་མཚན་ཉིད་ཀྱི་སྒོ་ནས་དང༌། །སྡུག་བསྔལ་གྱི་བདེན་པའི་གནས་སྐབས་ཁ་ཅིག་ཏུ་ནི་རྟོགས་བཞིན་པའི་འབྲས་བུའི་སྒོ་ནས། འགོག་བདེན་གྱི་གནས་སྐབས་ཁ་ཅིག་ཏུ་ནི་སྟོང་པ་ཉིད་ཀྱི་ངོ་བོ་ཉིད་ཀྱི་སྒོ་ནས། ལམ་བདེན་གྱི་གནས་སྐབས་ཁ་ཅིག་ཏུ་ནི་ཐ་མི་དད་པའི་བདག་ཉིད་ཆོས་ཉིད་ཀྱི་རྣམ་པའི་སྒོ་ནས་དམིགས་སོ། །ཞེས་བཞེད་དོ། །ཆོས་ཀྱི་བཤེས་གཉེན་ལྟར་ན། ཐེག་པ་མ་ལུས་པའི་རྒྱུའི་སྒོ་ནས་འབྲས་བུ་སངས་རྒྱས་ཀྱི་རྒྱུར་གྱུར་པའི་སྒོ་ནས། ཆོས་ཀྱི་དབྱིངས་ཀྱི་ངོ་བོར་གནས་པའི་སྒོ་ནས། ཀུན་རྫོབ་ཏུ་ཆོས་ཉིད་ལ་དམིགས་རྣམ་གྱི་བྱེ་བྲག་ཏུ་མ་ཡིན་པ་ཆོས་ཉིད་ཀྱི་རྣམ་པའི་སྒོ་ནས་དམིགས་ཞེས་བཞེད་དོ། །འགྲེལ་ཆེན་དང༌། བུད་དྷ་ཤྲཱི་དང༌། ལོ་ཙྪ་བ་ཆེན་པོ་ལྟར་ན། བཟོད་པ་འབྲིང་གི་གནས་སྐབས་ཁ་ཅིག་ཏུ་ནི་རྣམ་དག་གིས་རྒྱུའི་སྒོ་ནས་དམིགས་ཏེ། སྒོ་གསུམ་རྣམ་པར་དག་པའི་རྒྱུར་རང་བཞིན་གྱིས་སྐྱེ་བ་མེད་པར་རྟོགས་པའི་རྣམ་པས་བདེན་བཞི་ལ་དམིགས་པའི་ཕྱིར་རོ། །ཆོས་མཆོག་ཆུང་ངུའི་གནས་སྐབས་ཁ་ཅིག་ཏུ་ནི་ཏིང་ངེ་འཛིན་གྱི་འབྲས་བུའི་སྒོ་ནས་དམིགས་ཏེ། གདུལ་བྱའི་སྐལ་བ་ཇི་ལྟ་བ་བཞིན་དུ་དཔའ་བར་འགྲོ་བ་ལ་སོགས་པའི་ཏིང་ངེ་འཛིན་གྱི་བྱེད་པ་འཇུག་པའི་ཕྱིར་དུ་བདེན་བཞི་ལ་དམིགས་པའི་ཕྱིར་རོ།

།བཟོད་པ་ཆུང་ངུའི་གནས་སྐབས་ཁ་ཅིག་ཏུ་ནི་བདེན་གཉིས་ཀྱི་ངོ་བོ་ཉིད་ཀྱི་སྒོ་ནས་དམིགས་ཏེ། གཟུགས་སོགས་དོན་དམ་པར་ངོ་བོ་ཉིད་མེད་པ་ཉིད་ཀུན་རྫོབ་ཏུ་ངོ་བོ་ཉིད་དུ་རྟོགས་པའི་རྣམ་པས་བདེན་བཞི་ལ་དམིགས་པའི་ཕྱིར་རོ། །དྲོད་ཆུང་ངུ་ལ་སོགས་པ་ལྷག་མ་དགུའི་གནས་སྐབས་ཁ་ཅིག་ཏུ་ནི། ཆོས་ཉིད་ཀྱི་རྣམ་པའི་སྒོ་ནས་དམིགས་ཏེ། དོན་དམ་པར་མངོན་ཞེན་བཀག་པ་སོགས་སྟོང་པ་

（ ༥༢བ་ ） ཉིད་ཀྱི་རྣམ་པས་བདེན་བཞི་ལ་དམིགས་པའི་ཕྱིར་རོ། །དེ་ལྟར་དམིགས་ནུས་པའི་རྒྱུ་མཚན་ཅི་ཞེ་ན། བདེན་གཉིས་ཕྱིན་ཅི་མ་ལོག་པར་རྟོགས་པའི་ཐབས་ལ་མཁས་པའི་སྟོབས་ཀྱིས་སོ། །མདོར་ན། ཀུན་རྫོབ་དང་དོན་དམ་གྱི་རྣམ་པ་གཉིས་ལས། དང་པོ་ལ་རྒྱུ་འབྲས་ངོ་བོ་གསུམ། ཕྱི་མ་ལ་ཆོས་ཉིད་ཀྱི་རྣམ་པ་ཁོ་ནའོ༑ ༑དེ་ལྟར་དམིགས་ཚུལ་ཐ་དད་དུ་བསྟན་པ་ཡང༌། སྦྱོར་ལམ་སོ་སོའི་སྐབས་སུ་བསྟན་པ་བཞིན་དམིགས་ཚུལ་བཞིར་བསྡུས་ནས་གཞུང་གིས་བསྟན་པ་ལྟར་སྦྱོར་ལམ་སོ་སོ་ལ་སྦྱར་བ་ཡིན་གྱི་རེ་རེ་ཁོ་ནར་དམིགས་པར་ངེས་པ་ནི་མ་ཡིན་ཏེ༑ བཟོད་པ་འབྲིང་ལ་སོགས་པ་རེ་རེས་ཀྱང་དམིགས་ཚུལ་བཞི་ཁ་ལ་དམིགས་པ་སྲིད་པའི་ཕྱིར་རོ། །དམིགས་ཚུལ་བཞི་པོ་དེར་མ་ཟད། སྔ་མ་ཉན་ཐོས་ཀྱི་སྐབས་སུ་བཤད་པ་བཞིན་དུ་མི་རྟག་པ་ལ་སོགས་པའི་རྣམ་པ་གཞན་གྱིས་ཀྱང་བདེན་པ་བཞི་ལ་ཀུན་ཏུ་དམིགས་སོ། །ཞེས་བྱ་བར་ཤེས་པར་བྱའོ། །འོ་ན་མི་རྟག་པ་ལ་སོགས་པའི་རྣམ་པ་རྒྱས་པར་འཆད་པར་རིགས་སོ་ཞེ་ན། དེ་ནི་འགྲེལ་པ་འདིར་རྒྱས་པར་མ་སྤྲོས་ཏེ། མདོར་བསྡུས་ཏེ། རྩ་བའི་ཚིག་དོན་ཙམ་རྣམ་པར་བཀྲོལ་བ་ཙམ་དུ་བརྗོད་པར་འདོད་པས་སོ། །བཞི་པ་ནི། གལ་ཏེ་དམིགས་ཚུལ་སྣ་ཚོགས་ཀྱི་སྒོ་ནས་དམིགས་པ་མི་འཐད་དེ། མཛོད་ལས། དྲི་མེད་བཅུ་དྲུག་གཞན་རྣམ་མེད། །ཞེས་བདེན་བཞིའི་རྣམ་པ་མི་རྟག་ལ་སོགས་བཅུ་དྲུག་ཁོ་ན་ལས་མ་བཤད་པའི་ཕྱིར་རོ་ཞེ་ན། དེ་ནི་ཉན་ཐོས་བྱེ་བྲག་སྨྲ་བའི་ལུགས་ཡིན་པས་ཐེག་ཆེན་གྱི་རྣམ་གཞག་ལ་ཐེག་པ་གཞན་གྱི་ལུགས་ལ་བརྟེན་ནས་གནས་སྐབས་གང་དུ་ཡང་སུན་འབྱིན་པ་བརྗོད་པར་མི་བྱའོ། །རྒྱུ་མཚན་གང་གི་ཕྱིར་ཞེ་ན༑ ཐེག་ཆེན་གྱི་རྣམ་པར་གཞག་པ་འདི་ནི། ཐེག་དམན་ལས་གཞན་ཁྱད་པར་དུ་འཕགས་པ་ཁོ་ན་ཡིན་པ་དེའི་ཕྱིར་རོ། ཁ་ཅིག མང་པོས་བཀུར་པ་བ་ན་རེ། ཐེག་པ་ཆེན་པོ་སངས་རྒྱས་ཀྱིས་མ་གསུངས་པས། ཐེག་ཆེན་གྱི་སྦྱོར་ལམ་ཁྱད་པར་དུ་འཕགས་པའི་ཆོས་ཀྱང་མི་འཐད་དོ།

།ཞེས་པའི་ལན་དུ་གཞུང་འདི་སྦྱར་ནས་ཐེག་ཆེན་བཀའ་སྒྲུབ་བྱེད་ཀྱང་ཨར་གྱི་རྩོད་པ་སློང་ཚུལ་སྔར་བཤད་པ་དེ་ཉིད་གཞུང་ལ་འགྲིག་པར་སེམས་སོ། ། གཉིས་པ་ལ་གསུམ། དམིགས་རྣམ་རྒྱུ་གསུམ་དང༌། མཚུངས་ལྡན་རྟོག་པ་དང༌། ཡོངས་འཛིན་དགེ་བཤེས་ཀྱི་ཁྱད་པར་རྒྱས་པར་བཤད་པའོ། །དང་པོ་ལ་གསུམ། སྤྱིའི་མཚམས་སྦྱར་བ་དང༌། སོ་སོའི་དོན་བཤད་པ་དང༌། བརྗོད་ཚུལ་ལ་རྩོད་པ་སྤང་བའོ། །དང་པོ་ནི། དམིགས་པ་དང༌། རྣམ་པའི་ཁྱད་པར་ཇི་ལྟ་བུ་ཞེ་ན༑ ཞེས་དྲི་བས་མཚམས་སྦྱར་ནས། ལན་དུ་དམིགས་པ་དང་རྣམ་པ་དག་བར་སྐབས་ཀྱི་ཚིགས་སུ་བཅད་པ་བདུན་གྱིས་བཤད་པ་ལྟར་ཡིན་ཏེ། དེ་ལྟར་ལན་བཏབ་པའི་སྒོ་ནས། དམིགས་པ་དང་རྣམ་པའི་ཁྱད་པར་རྟོགས་ནུས་པ་དེའི་ཕྱིར་རོ༑ ༑གཉིས་ （ ༥༣ན་ ） པ་ལ་བཞི། དྲོད། རྩེ་མོ། བཟོད་པ། ཆོས་མཆོག་གོ ༑དང་པོ་ལ་གསུམ། རྩ་བ། འགྲེལ་པ། དོན་བསྡུ་བའོ། །དང་པོ་ནི། དམིགས་པ་མི་རྟག་ལ་སོགས་པ། །བདེན་པའི་རྟེན་ཅན་ཞེས་པ་ནི་དྲོད་ཆུང་ངུའི་དམིགས་པ་བསྟན་ལ་དེ་ཡི་ནི། རྣམ་པ་མངོན་ཞེན་ལ་སོགས་འགོག་ཅེས་པས་ནི་རྣམ་པ་བསྟན་ཏོ། །གཟུགས་སོགས་འདུ་འགོད་བྲལ་ཞེས་པས་ནི་དྲོད་འབྲིང་གི་དམིགས་པ་བསྟན་ལ་གནས་བྲལ་གནས་དང༌། ཞེས་པས་ནི། རྣམ་པ་བསྟན་ཏོ། །བཏགས་དང་བརྗོད་དུ་མེད། ཞེས་པས་ནི། རིམ་པ་ལྟར་དྲོད་ཆེན་པོའི་དམིགས་རྣམས་བསྟན་ཏོ། །ཐེག་པ་གསུམ་ཆར་འཐོབ་པའི་རྒྱུ་ཞེས་པས་ནི། རྒྱུའི་ཁྱད་པར་བསྟན་ཏེ༑ ཐོག་མའི་གསལ་བྱེད་ཡིན་པས་ཆོས་མཆོག་གི་བར་ཀུན་ལ་སྦྱར་རོ། །དེ་ལྟར་ངེས་འབྱེད་ཆ་འཐུན་ནི། །ཆུང་དང་འབྲིང་དང་ཆེན་པོ་ཡིན་ཞེས་པ་ནི། མཐའི་གསལ་བྱེད་ཡིན་པས་འདིར་ཡང་སྦྱར་ཏེ་དོན་བསྡུ་བའོ། །གཉིས་པ་ནི། སྡུག་བསྔལ་ལ་སོགས་པའི་བདེན་པ་བཞི་པོ་ལ་བརྟེན་པ་མི་རྟག་པ་ལ་སོགས་པའི་རྣམ་པ་བཅུ་དྲུག་ཆོས་ཅན། དྲོད་ཆེ་འབྲིང་ཆུང་གསུམ་ཡོད་པ་དེ་ལ་སྟེ་དེའི་ནང་ནས་དྲོད་ཆུང་ངུའི་དམིགས་པ་ཡྀན་ཏེ། དེས་སྒྲོ་འདོགས་གཅོད་པར་བྱེད་པའི་གཞི་ཡིན་པའི་ཕྱིར།

དེ་ཡི་རྣམ་པ་ནི་སྡུག་བསྔལ་ལ་སོགས་པའི་བདེན་པ་ལ་མི་རྟག་སོགས་སུ་མངོན་པར་ཞེན་པ་ཆུང་ངུ་དང་ལྷག་པར་དམིགས་པ་འབྲིང་དང༌། ཀུན་ཤེས་པ་མངོན་ཞེན་ཆེན་པོ་འགོག་པ་ཡིན་ནོ། །དེ་ལ་གང་དམིགས་བྱ་ནི་གཞི་ཆོས་ཅན་ཡིན་ལ། རྣམ་པ་ནི་ཡོངས་སུ་ཤེས་པར་བྱ་རྒྱུའི་དོན་གྱིས་ཁྱད་པར་ལ་བྱེད་པ་དང༌། སྒྲོ་འདོགས་ཆོད་པའི་ཁྱད་པར་གྱི་འཛིན་སྟངས་ཀྱི་ཁྱད་པར་ལ་བྱེད་པའི་ལུགས་གཉིས་ཡོད་ཀྱང་མི་འགལ་བར་སེམས་ཤིང་གཞུང་ལ་དོན་རྣམས་ལ་སྦྱར་བ་འགྲིག་ཤས་ཆེའོ། །དྲོ་བ་ལ་སོགས་པ་ཐེག་ཆེན་གྱི་ངེས་འབྱེད་ཆ་མཐུན་ཐམས་ཅད་ཀྱང༌། ཐེག་དམན་གྱི་སྦྱོར་ལམ་ལས་རྒྱུའི་སྒོ་ནས་ཁྱད་པར་དུ་འཕགས་པ་ཡིན་ཏེ། ཐེག་པ་གསུམ་ཆར་གྱི་རྟོགས་རིགས་འཐོབ་པའི་མཐོང་ལམ་གྱི་རྒྱུའི་ངོ་བོ་ཡིན་པར་ཁོང་དུ་ཆུད་པར་བྱའོ། །དྲོད་འབྲིང་གི་དམིགས་པ་ནི་མོས་པ་ཡིད་ལ་བྱེད་པ་སོ་སོ་སྐྱེ་བོས་སྒྲུབ་པ་དང་དགག་པ་དག་མི་དམིགས་ཤིང་དེ་ཁོ་ན་ཉིད་ཡིད་ལ་བྱེད་པ་འཕགས་པས་མ་མཐོང་བ་ཞེས་བྱ་བ་དོན་དམ་པར་དགག་སྒྲུབ་དང་བྲལ་བས་ཁྱད་པར་དུ་བྱས་པའི་གཟུགས་ལ་སོགས་པ་ཡིན་ནོ། །གྲངས་བཞིན་དུ་ཞེས་པ་ནི་རིམ་པ་བཞིན་སྦྱར་བའི་དོན་ཏོ། །རྣམ་པ་ནི་དོན་དམ་པར་མིང་གི་རྒྱུན་མི་འདྲ་བ་དང་རྒྱུན་འདྲ་བར་འཇུག་པའི་མཚན་ཉིད་དག་གང་དུ་ཡང་བརྗོད་དུ་མེད་པ་ཞེས་བྱ་བ་ཡིན་ནོ། །ཅིའི་ཕྱིར་ཞེ་ན། དོན་དམ་པར་མིང་ཐམས་ཅད་མེད་པ་ཉིད་ཀྱིས་སོ། །འདི་ལ་ཉི་ཁྲི་སྣང་བར། གནས་པའི་རྒྱུན་འདྲ་བའོ། ། གནས་པ་དང་བྲལ་བ་ནི་རྒྱུན་མི་འདྲ་བའོ། །ཞེས་གསུངས་པ་ལྟར། སློབ་དཔོན་གྱིས་ཀྱང་འདིར་བཞེད་ལ། དེའི་དོན་ལ་ཀུ་ལན་ཏས་རས་རིས་གསལ་བ་ཀུན་ལ་ཁྱབ་པའི་སྤྱི་ལ་རྒྱུན་འདྲ་བ་དང་ （ ༥༣བ་ ） གསལ་བ་བྱེ་བྲག་རྣམས་ལ་རྒྱུན་མི་འདྲ་བར་འདོད་པ་ནི་གཞུང་གཞན་དུ་སྤྱི་ལ་འདྲ་བ་དང་བྱེ་བྲག་ལ་མི་འདྲ་བར་བཤད་པ་ཡོད་ཀྱང་དགོངས་པ་མ་ཡིན་ཏེ། སྐབས་འདིར་རྒྱུན་འདྲ་མི་འདྲ་ནི་མིང་ལ་བརྩི་དགོས་པས་སོ།

།ཨར་ལ་སོགས་པ་ན་རེ། བུམ་པ་ནི་མི་རྟག་པའོ། ། སྣམ་བུ་ནི་བྱས་པའོ། །ཀ་བ་ནི་སྡུག་བསྔལ་བའོ། །ཞེས་པ་ལྟ་བུ་ཐ་སྙད་ཀྱི་རྒྱུན་མི་འདྲ་བ་དང༌། བུམ་པ་ནི་མི་རྟག་པའོ། །བུམ་པ་ནི་བྱས་པའོ། །བུམ་པ་ནི་སྡུག་བསྔལ་བའོ། །ཞེས་པ་ལྟ་བུ་ཐ་སྙད་ཀྱི་རྒྱུན་འདྲ་བའོ། །ཞེས་བཞེད་ཀྱང༌། འདིར་ནི་མིང་གི་རིགས་འདྲ་སྔ་ཕྱི་རྒྱུད་མར་འབྱུང་བ་ལ་རྒྱུན་འདྲ་བ་དང༌། དེ་ལྟར་མེད་པ་ལ་རྒྱུན་མི་འདྲ་བར་བྱ་སྟེ་གནས་པ་རྒྱུན་འདྲ་བར་གསུངས་ལ་གནས་པ་ནི་རྒྱུན་མིན་པ་ལ་མེད་པས་སོ། །མདོར་ན་རྒྱུན་དང་སྐད་ཅིག་གི་མིང་དོན་དམ་པར་མེད་ཅེས་པའི་དོན་ཏོ། །དྲོད་ཆེན་པོའི་དམིགས་པ་ནི། གཟུགས་ནས་སངས་རྒྱས་ཞེས་བྱ་བའི་བར་གྱི་ཆོས་ཐམས་ཅད་དོན་དམ་པར་མ་གྲུབ་ཅིང་འཇིག་རྟེན་པས་བརྡར་བཏགས་པའི་ཐ་སྙད་ཀྱི་དབང་གིས་བཞག་པ་ཙམ་ཡིན་ནོ་ཞེས་བྱ་བ་འདི་ཡིན་ནོ། །རྣམ་པ་ནི། དོན་དམ་པར་དགེ་བ་དང་མི་དགེ་བ་ལ་སོགས་པ་ཉིད་ཀྱིས་ཆོས་གང་དུ་ཡང་བརྗོད་དུ་མེད་པ་ཞེས་བྱ་བ་རྟོགས་པའི་འཛིན་སྟངས་ཀྱི་ཡུལ་ལོ། །གསུམ་པ་ནི། ཚུལ་དེ་ལྟར་ན། གང་ལ་དམིགས་པའི་ཡུལ་དང༌། གང་དུ་དམིགས་པའི་རྣམ་པ་དང༌། གང་ཐོབ་པའི་རྒྱུའི་ཁྱད་པར་དང་ལྡན་པའི་དྲོད་ཆུང་ངུ་འབྲིང་ཆེན་པོ་རྣམ་པ་གསུམ་ནི་ཆོས་ཅན་དྲོ་བར་གྱུར་པ་ཞེས་བྱ་སྟེ། མཐོང་ལམ་རྣམ་པར་མི་རྟོག་པའི་ཡེ་ཤེས་མེ་དང་འདྲ་བ་སྐྱེ་བའི་སྔ་ལྟས་སུ་གྱུར་པའི་རྟོགས་པ་ཡིན་པའི་ཕྱིར་རོ། ། གཉིས་པ་ལ་གསུམ་ལས། དང་པོ་ལ་རྩེ་མོ་ཆུང་འབྲིང་ཆེན་པོ་གསུམ་ལས༑ དང་པོའི་དམིགས་རྣམ་ལ། བདེན་པ་རྣམ་པར་མ་བཞག་པ་དང༌། བཞག་པ་གཉིས་སོ། །དེ་ལ་དམིགས་པ་ནི། གཟུགས་སོགས་མི་གནས་དེ་དག་ནི། །དེའི་ངོ་བོར་རང་བཞིན་མེད། །ཞེས་པས་བསྟན་ཏོ། །རྣམ་པ་ནི། དེ་དག་གཅིག་གི་རང་བཞིན་གཅིག་ཅེས་པས་བསྟན་ཏོ། །གཉིས་པ་ལ་དམིགས་པ་ནི༑ དེ་མི་རྟག་སོགས་པར་མི་གནས། །དེ་རྣམས་དེ་ཡི་ངོ་བོས་སྟོང༌། །ཞེས་པས་བསྟན་ཏོ།

།རྣམ་པ་ནི། དེ་དག་གཅིག་གི་རང་བཞིན་གཅིག །ཅེས་པ་དང༌། རྩེ་མོ་འབྲིང་གི་དམིགས་པ་ནི། ཆོས་རྣམས་མི་འཛིན་གང་ཡིན་དང༌། །ཞེས་པས་བསྟན་ཏོ། །རྣམ་པ་ནི། དེ་དག་མཚན་མར་མི་མཐོང་ཕྱིར། །ཞེས་པས་བསྟན་ཏོ།། རྩེ་མོ་ཆེན་པོའི་དམིགས་པ་ནི། ཤེས་རབ་ཀྱིས་ནི་ཡོངས་རྟོགས་པ། །ཞེས་པས་བསྟན་ཏོ། །རྣམ་པ་ནི། ཐམས་ཅད་དམིགས་སུ་མེད་པར་རོ། །ཞེས་པའོ། །དེ་ལྟར་ངེས་འབྱེད་ཆ་མཐུན་ནི། །ཆུང་དང་འབྲིང་དང་ཆེན་པོ་ཡིན། །ཞེས་སྦྱར་རོ། ། འདི་ནི་འཕགས་པའི་ལུགས་སོ། །གཉིས་པ་འགྲེལ་པ་ལ་རྩེ་མོ་ཆུང་ངུའི་དམིགས་པ་ནི། གཟུགས་ལ་སོགས་པ་ལ་དོན་ （ ༥༤ན་ ） དམ་པར་མི་གནས་པ་ཞེས་བྱ་བ་ཡིན་ཏེ། དོན་དམ་པར་རང་གི་ངོ་བོ་སྟོང་པ་ཉིད་ཀྱིས་གནས་བྱར་མེད་པའི་ཕྱིར་རོ། །རྒྱུ་མཚན་ཅིའི་ཕྱིར་ཞེ་ན། གཟུགས་ལ་སོགས་པ་ནི་གཟུགས་ལ་སོགས་པ་དོན་དམ་པར་རང་གི་ངོ་བོ་དང་བྲལ་བའི་ངོ་བོ་ཉིད་ཡིན་པས་སོ། །རྐང་པ་དང་པོ་གཉིས་བཤད་དོ། །རྣམ་པ་ནི། གཟུགས་ལ་སོགས་པ་དེ་དག་ལ་དོན་དམ་པར་རྟག་པ་དང་མི་རྟག་པ་ལ་སོགས་པ་ཉིད་དུ་མི་གནས་པ་ཞེས་བྱ་བ་ཡིན་ཏེ། དོན་དམ་པར་གཟུགས་ལ་སོགས་པའི་ཆོས་ཐམས་ཅད་དང་སྟོང་པ་ཉིད་དག་ཕན་ཚུན་ངོ་བོ་གཅིག་པ་སྟེ་ཐ་དད་མེད་པ་ཡིན་པས་སོ། ཁྱབ་པ་ཡོད་དེ། སྟོང་པ་ཉིད་ལ་དོན་དམ་པར་མི་རྟག་པ་ལ་སོགས་པ་མེད་པ་ཉིད་ཀྱིས་སོ། །རྐང་པ་གསུམ་པ་དང་བཞི་པ་བཤད་དོ། །འབྲིང་གི་དམིགས་པ་ནི། མི་རྟག་པ་ཉིད་ལ་སོགས་པ་དང་སྟོང་པ་ཉིད་དག་ཕན་ཚུན་བདག་ཉིད་གཅིག་པ་ཞེས་བྱ་བ་ཡིན་ཏེ། མི་རྟག་པ་ལ་སོགས་པ་དང་སྟོང་པ་ཉིད་རྣམས་ནི་དོན་དམ་པར་རང་གི་ངོ་བོ་ཉིད་དབྱེར་མེད་པ་ཡིན་པས་སོ། །རྟགས་གྲུབ་སྟཻ་ཆོས་ཀྱི་དབྱིངས་སྤྲོས་བྲལ་གྱི་ངོ་བོ་ཉིད་ཀྱིས་སོ། །ལྔ་པ་དང་དྲུག་པ་བཤད་དོ། །རྣམ་པ་ནི། གཟུགས་ལ་སོགས་པ་ལ་དོན་དམ་པར་རང་གིར་བྱེད་པ་ཞེས་བྱ་བ་ཡིན་ཏེ། དོན་དམ་པར་ངོ་བོ་ཉིད་བཀག་པས་སོ། །རྐང་པ་བདུན་པ་བཤད་དོ། །ཆེན་པོའི་དམིགས་པ་ནི།

གཟུགས་ལ་སོགས་པ་དེ་དག་ལ་དོན་དམ་པར་སྔོན་པོ་ལ་སོགས་པའི་ཆོས་ཐ་སྙད་ཀྱི་མཚན་མར་མི་མཐོང་ཞེས་བྱ་བ་ཡིན་ཏེ། དོན་དམ་པར་ངོ་བོ་ཉིད་མེད་པ་ཉིད་ཀྱིས་སོ། །རྐང་པ་བརྒྱད་པ་བཤད་དོ། །རྣམ་པ་ནི་གཟུགས་སོགས་དངོས་པོ་ཐམས་ཅད་བདེན་པར་མི་དམིགས་པར་ངེས་པར་རྟོགས་པ་ཞེས་བྱ་བ་ཡིན་ཏེ། ཤེས་རབ་ཀྱི་ཆོས་ཐམས་ཅད་ཡང་དག་པར་རབ་ཏུ་རྣམ་པར་འབྱེད་པས་སོ། ། རྐང་པ་ཐ་མ་གཉིས་བཤད་དོ། །དེས་ན་སློབ་དཔོན་གྱིས་བསྟན་བཅོས་ཀྱི་སྒྲས་ཟིན་གཙོ་བོར་མཛད་ལ། འཕགས་པས་མདོ་དང་སྦྱར་བའི་དབང་དུ་མཛད་པ་ཡིན་པས། ཕྱོགས་གཉིས་ཀ་ནས་བཤད་དུ་རུང་བའི་ཕྱིར་འགལ་བར་མི་བསམ་མོ༑ ༑གསུམ་པ་ནི། དེ་ལྟར་ན་དམིགས་པ་དང་རྣམ་པ་དང་རྒྱུ་དང༌། ལྡན་པ་རྣམ་པ་གསུམ་ནི། རྩེ་མོར་གྱུར་པ་ཞེས་བྱ་སྟེ། དྲོད་མན་ཆད་ཀྱི་དགེ་བའི་རྩ་བ་གཡོ་བ་རྣམས་ཀྱི་རྩེ་མོ་ཡིན་པའི་ཕྱིར་རོ། །གསུམ་པ་བཟོད་པ་ལ་གསུམ་ལས། དང་པོ་ལ་བཟོད་པ་ཆུང་ངུའི་དམིགས་པ་ནི། གཟུགས་སོགས་ངོ་བོ་ཉིད་མེད་ཉིད་ཅེས་པའོ། །རྣམ་པ་ནི། དེ་མེད་པ་ཉིད་ངོ་བོ་ཉིད་ཅེས་པའོ། །འབྲིང་གི་དམིགས་པ་ནི། དེ་དག་སྐྱེ་མེད་ངེས་འབྱུང་མེད་ཅེས་པའོ། །རྣམ་པ་ནི། དག་དང་ཞེས་པའོ༑ ༑ཆེན་པོའི་དམིགས་པ་ནི། དེ་དག་མཚན་མ་མེད་ཞེས་པའོ། །རྣམ་པ་ནི། དེ་ཡི་མཚན་མར་མི་བརྟེན་པས། །མོས་མིན་འདུ་ཤེས་མེད་པ་ཡིན་ཞེས་པའོ། ། དེ་ལྟར་ངེས་འབྱེད་ཆ་མཐུན་ནི། །ཆུང་དང་འབྲིང་དང་ཆེན་པོ་ཡིན། །ཞེས་སྦྱར་རོ༑ ༑འགྲེལ་པ་ལ། བཟོད་པ་ཆུང་ངུའི་དམིགས་པ་ནི། གཟུགས་ལ་དོན་དམ་པར་ངོ་བོ་ཉིད་མེད་པ་ཉིད་ཅེས་བྱ་བ་ཡིན་ཏེ། མཚན་ （ ༥༤བ་ ） ཉིད་ཀྱི་ངོ་བོ་ཉིད་མཚོན་བྱ་དང༌། ངོ་བོ་ཉིད་ཀྱི་མཚན་ཉིད་མཚོན་བྱེད་དག་སྟོང་པ་ཉིད་དུ་གཅིག་པ་ཉིད་ཀྱིས་སོ། །རྣམ་པ་ནི། དངོས་པོར་བདེན་པར་ཞེན་པའི་སྐྱེ་བོ་དམིགས་པ་ཅན་གྱི་ངོར་གཟུགས་ལ་སོགས་པ་དོན་དམ་པར་དངོས་པོ་མེད་པ་ཉིད་ཐ་སྙད་དུ་སྣང་བ་ཙམ་གྱི་ངོ་བོ་ཉིད་དོ་ཞེས་རྟོགས་པའི་ཡེ་ཤེས་ཀྱི་བྱེ་བྲག་གོ།

འབྲིང་གི་དམིགས་པ་ནི། གཟུགས་ལ་སོགས་པ་ལ་དོན་དམ་པར་སྐྱེ་བ་འཁོར་བ་ཡང་མེད། ངེས་འབྱུང་མྱ་ངན་ལས་འདས་པ་ཡང་མེད། ཅེས་བྱ་བ་ཡིན་ནོ། །དོན་དམ་པར་རང་བཞིན་གྱིས་མ་སྐྱེས་པ་ཉིད་ཀྱིས་སོ། །རྣམ་པ་ནི། ལུས་ལ་སོགས་པ་རྣམ་པ་ཐམས་ཅད་དུ་རྣམ་པར་དག་པའི་རྒྱུ་བྱེད་པ་ཡིན་ནོ། །ཞེས་རྟོགས་པའི་ཁྱད་པར་རོ། །རྒྱུར་འགྱུར་བའི་རྒྱུ་མཚན་ནི། འཁོར་འདས་ཀྱི་ཆོས་ཐམས་ཅད་ཀྱི་རང་གི་ངོ་བོ་སྟོང་པ་ཉིད་རྟོགས་པ་ཁོ་ནས་སོ། །དག་པར་འགྱུར་བའི་ཚུལ་ཇི་ལྟ་བུ་ཞེ་ན། འགྲེལ་ཆེན་ལས། རྣམ་པར་དག་པའི་རྣམ་པ་རྒྱུའི་སྒོ་ནས་བསླབ་པ་ལས་ལུས་ཀྱི་ལས་རྣམ་པ་གསུམ་ཡོངས་སུ་དག་པས་ལུས་ཡོངས་སུ་དག་པར་འགྱུར་རོ། །སེམས་རྣམ་པར་དག་པ་ནི་ཡིད་ཀྱི་ལས་རྣམ་པ་གསུམ་ཡོངས་སུ་དག་པའོ༑ ༑མཚན་ཡོངས་སུ་དག་པ་ནི། སྐྱེས་བུ་ཆེན་པོའི་མཚན་སུམ་ཅུ་རྩ་གཉིས། གནས་ནས་གནས་པ་དང༌། གསལ་བ་དང༌། ཡོངས་སུ་རྫོགས་པ་ཉིད་ཀྱིས་སོ། ། སངས་རྒྱས་ཀྱི་ཞིང་ཡོངས་སུ་དག་པ་ནི། སེམས་ཅན་དང་སྣོད་ཀྱི་འཇིག་རྟེན་ཡོངས་སུ་དག་པ་ཉིད་དོ། །ངེས་པར་འབྱེད་པའི་ཆ་དང་མཐུན་པའི་གནས་སྐབས་སུ་འདི་དག་རྣམ་པ་ཐམས་ཅད་དུ་མེད་པའི་ཕྱིར་ན་ཅུང་ཟད་ཙམ་གྱིས་ཡིན་ནོ། ། ཞེས་གསུངས་པ་ལྟར་རོ། །ཆེན་པོའི་དམིགས་པ་ནི། གཟུགས་སོགས་ཆོས་ཐམས་ཅད་དོན་དམ་པར་མཚན་མ་མེད་པ་ཉིད་དོ་ཞེས་བྱ་བ་ཡིན་ཏེ། དོན་དམ་པར་རང་གི་མཚན་ཉིད་གཟུགས་སུ་རུང་བ་དང༌། སྤྱིའི་མཚན་ཉིད་སྐྱེ་འཇིག་སོགས་མི་འཐད་པས་སོ། །རྣམ་པ་ནི། མོས་པ་ཡིད་ལ་བྱེད་པས། སྤྱིའི་ཚུལ་དུ་མི་མོས་ཤིང་དེ་ཁོ་ན་ཉིད་ཡིད་ལ་བྱེད་པས་མངོན་སུམ་གྱིས་ཡོངས་སུ་ཤེས་པ་མེད་པ་ཞེས་བྱ་བ་ཡིན་ཏེ། རང་བཞིན་གྱིས་སྟོང་པ་ཉིད་ཁོ་ནས། དོན་དམ་པར་གཟུགས་ལ་སོགས་པའི་མཚན་མ་རྣམས་ཀྱི་རྟེན་དང་བྲལ་བ་ཉིད་ཀྱིས་སོ། ། གསུམ་པ་ནི། དེ་ལྟར་ན་དམིགས་པ་དང༌། རྣམ་པ་དང༌། རྒྱུ་དང་ལྡན་པ་ཆུང་ངུ་འབྲིང་ཆེན་པོ་རྣམ་པ་གསུམ་ནི།

བཟོད་པར་གྱུར་པ་ཞེས་བྱ་སྟེ། ལས་ཉོན་གྱི་དབང་གིས་ངན་འགྲོར་སྐྱེ་བ་མེད་པས་ཆོས་ཆེན་པོ་སྐྱེ་མེད་ཀྱི་དོན་ལ་བཟོད་པའི་ཕྱིར་རོ། །བཞི་པ་ཆོས་མཆོག་ལ་གསུམ་ལས། དང་པོ་རྩ་བ་ལ། ཆོས་མཆོག་ཆུང་ངུའི་དམིགས་པ་ནི། ཏིང་ངེ་འཛིན་ཞེས་པའོ། །རྣམ་པ་ནི། དེའི་བྱེད་པ་ཉིད་ཅེས་པའོ༑ ༑འབྲིང་གི་དམིགས་པ་ནི། ལུང་སྟོན་པ་དང་ཞེས་པའོ། །རྣམ་པ་ནི། རློམ་པ་ཟད་ཅེས་པའོ། །ཆེན་པོའི་དམིགས་པ་ནི། གསུམ་པོ་ཕན་ཚུན་ངོ་བོ་གཅིག་ཅེས་པའོ། །རྣམ་པ་ནི། ཏིང་འཛིན་རྣམ་པར་མི་རྟོག་པ་ཞེས་པའོ། །སྤྱིའི་དོན་བསྡུ་བ་ནི། དེ་ལྟར་ （ ༥༥ན་ ） ངེས་འབྱེད་ཆ་མཐུན་ནི། །ཆུང་དང་འབྲིང་དང་ཆེན་པོ་ཡིན་ཞེས་པའོ། །གཉིས་པ་འགྲེལ་པ་ལ། ཆོས་མཆོག་ཆུང་ངུའི་དམིགས་པ་ནི། ཆོས་ཐམས་ཅད་སྐྱེ་བ་མེད་པར་རྟོགས་པའི་ཏིང་ངེ་འཛིན་དང༌། དཔའ་བར་འགྲོ་བ་དང༌། རིན་ཆེན་ཕྱག་རྒྱ་ལ་སོགས་པའི་ཏིང་ངེ་འཛིན་སྒོམ་པར་བྱའོ། །ཞེས་བྱ་བ་ཡིན་ནོ། །རྣམ་པ་ནི། ཏིང་ངེ་འཛིན་གྱི་བྱེད་པ་འཇུག་པ་ཞེས་བྱ་བ་ཡིན་ནོ། ། གང་དུ་འཇུག་ཅེ་ན། འཇིག་རྟེན་གྱི་ཁམས་ཐམས་ཅད་དུའོ། །ཇི་ལྟར་ན། གདུལ་བྱའི་སྐལ་བ་ཇི་ལྟ་བ་བཞིན་དུ་ལྷུན་གྱིས་གྲུབ་པར་རོ། །རྒྱུ་གང་གིས་ན། རང་གི་སྨོན་ལམ་དང༌། བསོད་ནམས་དང་ཡེ་ཤེས་དང༌། ཆོས་ཀྱི་དབྱིངས་རྣམ་པར་དག་པའི་སྟོབས་ཀྱིས་སོ། །འབྲིང་གི་དམིགས་པ་ནི། ལུང་སྟོན་པའི་རྒྱུར་གྱུར་པ་ཤེར་ཕྱིན་གྱི་དོན་ལ་ཡང་དག་པར་ཞུགས་པའི་ཏིང་ངེ་འཛིན་དང་ལྡན་པའི་རྣལ་འབྱོར་པ་ལ་སངས་རྒྱས་རྣམས་ལུང་སྟོན་པར་མཛད་པ་ཞེས་བྱ་བ་ཡིན་ཏེ། དེ་ལྟ་བུ་འདི་ནི་རྟེན་འབྲེལ་གྱི་ཆོས་ཉིད་ཡིན་པའི་ཕྱིར་རོ། །རྣམ་པ་ནི། བྱང་ཆུབ་སེམས་དཔའ་ཏིང་ངེ་འཛིན་གྱི་རང་གི་ངོ་བོ་རྟོག་པ་ལ་བདག་ནི་མཉམ་པར་བཞག་པའོ།། སོགས་པ་མ་འོངས་པ་ན་བཞག་པར་འགྱུར་རོ། །འདས་པའི་དུས་ན་བཞག་པར་གྱུར་རོ། །སྙམ་པའི་ཤེས་པ་མི་འབྱུང་བ་ཞེས་བྱ་བ་ཡིན་ཏེ། མཉམ་བཞག་ན་དེ་ལྟ་བུའི་རྣམ་པར་རྟོག་པ་ཐམས་ཅད་མི་འཐད་པས་སོ།

།ཆེན་པོའི་དམིགས་པ་ནི་སྒོམ་ཏིང་ངེ་འཛིན་དང༌། སྒོམ་པ་པོ་བྱང་ཆུབ་སེམས་དཔའ་དང༌། བསྒོམ་བྱ་ཤེས་རབ་ཀྱི་ཕ་རོལ་ཏུ་ཕྱིན་པ་དང་དོན་གསུམ་ཕན་ཚུན་ངོ་བོ་གཅིག་པའོ། །ཞེས་བྱ་བ་ཡིན་ཏེ། ཆོས་ཉིད་ཀྱིས་ཏེ། དོན་དམ་པར་སྤྲོས་བྲལ་གྱི་ངོ་བོ་ཡིན་པའི་ཕྱིར་རོ། ། རྣམ་པ་ནི། ཏིང་ངེ་འཛིན་འཁོར་གསུམ་ཏུ་རྣམ་པར་མི་རྟོག་པ་ནི་བྱང་ཆུབ་སྒྲུབ་པའི་ཐབས་དམ་པའོ་ཞེས་བྱ་བ་ཡིན་ཏེ། ཆོས་ཐམས་ཅད་དོན་དམ་པར་ཡོད་པ་མ་ཡིན་པར་རྟོགས་པ་ཉིད་ཀྱིས་སོ། །གསུམ་པ་ནི། དེ་ལྟར་ན་དམིགས་པ་དང༌། རྣམ་པ་དང༌། རྒྱུ་དང་ལྡན་པའི་ཆུང་འབྲིང་ཆེན་པོ་རྣམས་ནི། ཆོས་ཀྱི་མཆོག་ཅེས་བྱ་སྟེ། འཇིག་རྟེན་པའི་ཆོས་ཐམས་ཅད་ཀྱི་མཆོག་ཡིན་པའི་ཕྱིར་རོ། །གསུམ་པ་ལ་གཉིས། རྩོད་པ་དང༌། ལན་ནོ། །དང་པོ་ནི། ཁ་ཅིག་ན་རེ། ལེགས་སྦྱར་གྱི་སྐད་ལ་དམིགས་པ་དང་པོ་ཆོས་དང་ཆོས་ཅན་བརྗོད་པའི་སྒྲ་གཉིས་ཀས་བསྟན་ལ༑ ལྷག་མ་རྣམས་ལ་གཟུགས་སོགས་འདུ་འགོད་གནས་བྲལ་ཞེས་སོགས་ཆོས་བརྗོད་རྐྱང་པས་བརྗོད་པས་ན། ངེས་འབྱེད་ཆ་མཐུན་ཕྱི་མ་རྣམས་ལ་ཆོས་ཅན་མ་བསྟན་པའི་སྐྱོན་ཡོད་ཅེས་རྩོད་པ་ཡིན་ལ། བོད་སྐད་ལ་ནི་མ་ཡིན་ཏེ། བོད་སྐད་ལ་སྡེབ་སྦྱོར་ཞིག་པས་ཆོས་ཅན་བརྗོད་པས་ཀྱང་བསྟན་པའི་ཕྱིར་རོ། །ཞེས་ཟེར་རོ༑ ༑དེ་ནི་མ་ཡིན་ཏེ། སྒྲའི་ནུས་པ་མ་ཐོན་པར་དོན་ཕྱིན་ཅི་ལོག་ཏུ་བསྒྱུར་བར་འགྱུར་བའི་ཕྱིར་དང༌། ཆོས་དངོས་སུ་བརྗོད་པས་ཆོས་ཅན་དོན་གྱིས་གོ་བའི་ལན་ཡང་མི་འཐད་པར་འགྱུར་བའི་ཕྱིར་དང༌། བོད་སྐད་ལ་རྩོད་པའི་གཞི་མེད་པས་ལན་ཡང་

（ ༥༥བ་ ） དོན་མེད་པར་འགྱུར་བའི་ཕྱིར་རོ། །ཡང་མཁས་པ་ཆེན་པོ་ཁ་ཅིག་དམིགས་པ་མི་རྟག་ལ་སོགས་པ། །བདེན་པའི་རྟེན་ཅན་དེ་ཡི་ནི། །ཞེས་པའི་རྐང་པ་གཉིས་པོ་འདི་ཡང་དམིགས་རྣམ་ལྷག་མ་ཐམས་ཅད་ལ་ཡང་རྗེས་སུ་འགྲོ་བ་ཡིན་ནོ། །དེ་ལྟ་མ་ཡིན་ན་དམིགས་རྣམ་ལྷག་མ་རྣམས་བདེན་པར་རྟོགས་པའི་ཆོས་མ་བསྟན་པར་འགྱུར་ཏེ། དེ་ལྟར་སྟོན་བྱེད་ཀྱི་ཚིག་མེད་པའི་ཕྱིར་རོ། ། དེ་ལྟར་ན་བདེན་པ་ལ་མ་དམིགས་པའི་མངོན་རྟོགས་ནི་མི་མཐུན་ཕྱོགས་ཀྱི་གཉེན་པོར་མི་རུང་བ་དང༌། བདེན་པ་མངོན་པར་རྟོགས་པ་དང་རྗེས་སུ་མཐུན་པའི་ལམ་མ་ཡིན་པར་ཐལ་བའི་སྐྱོན་དུ་འགྱུར་རོ། །དེ་བས་ན་འདིའི་ཚིག་དོན་འདི་ལྟར་འབྱུང་སྟེ། དམིགས་པ་མི་རྟག་ལ་སོགས་པ། །བདེན་པའི་རྟེན་ཅན་དེ་ཡི་ནི། །གཟུགས་སོགས་འདུ་འགོད་གནས་བྲལ་དང་ཞེས་པ་ནས། དེ་ཡི་ནི། ཏིང་འཛིན་དེ་ཡི་བྱེད་དང༌། ཞེས་སོགས་སུ་འགྱུར་རོ། །དེས་ན་གང་ལ་རྩོད་པའི་གཞི་ནི་བརྗོད་ཚུལ་འདི་ཉིད་ཡིན་ནོ། །རྩོད་པའི་རྒྱུ་མཚན་ཡང༌། བརྡ་སྤྲོད་པའི་གཞུང་ལས༑ ཐ་དད་པ་ལ་ནི་དྲུག་པའོ། །ཞེས་ལྷ་བྱིན་དང་རིལ་བ་ལྟ་བུ་ཆོས་དང་ཆོས་ཅན༑ རྫས་ཐ་དད་པ་ཁོ་ན་ལ་རྣམ་དབྱེ་དྲུག་པའི་སྒྲ་སྦྱོར་བ་ཡིན་པས། འདིར་དམིགས་པ་ལྷག་མ་བཅུ་གཅིག་དང་རྣམ་པ་རྣམས་ནི་ཆོས་ཅན། བདེན་བཞི་ལས་དོན་ཐ་དད་པ་ཁོ་ནར་འགྱུར་ཏེ། ཆོས་བརྗོད་པའི་སྒྲས་དེ་ལས་ཐ་དད་པར་བརྗོད་པའི་ཕྱིར་རོ། །ཞེས་བཞེད་དོ། །དེ་ལྟར་ཆོས་བརྗོད་པས་ཐམས་ཅད་དུ་བརྗོད་པ་ནི་ཞེས་འབྱུང་བ་ཡང་མི་རིགས་པར་འགྱུར་ཏེ། ཐམས་ཅད་ཀྱང་ཆོས་དང་ཆོས་ཅན་བརྗོད་པའི་སྒྲ་གཉིས་ཀས་བརྗོད་པའི་ཕྱིར་དང༌། སྦྱར་བའི་ཚུལ་དེ་ལྟར་གོ་ན་རྩོད་པའི་གཞི་མེད་ལ། སྦྱོར་ཚུལ་མ་གོ་བར་རྩོད་ན། ལན་བསྟན་པའི་དོན་དང་འབྲེལ་བ་མེད་པར་འགྱུར་རོ། །དེས་ན་གནས་པའི་དོན་འདི་ཡིན་ཏེ། ཆོས་ཅན་ནི་བདེན་བཞི་ཡིན་ལ། ཆོས་ནི་བདེན་བཞིའི་སྟེང་གི་རྣམ་པའོ། །དེའི་ཕྱིར་ཆོས་དང་ཆོས་ཅན་ནི་རྟེན་བརྟེན་པའི་ཚུལ་གྱིས་གནས་སོ།

།ངེས་འབྱེད་ཆ་མཐུན་ལྷག་མ་རྣམས་སུ་ཆོས་དང་ཆོས་ཅན་རྟེན་བརྟེན་པའི་ཚུལ་དུ་དངོས་སུ་མ་བརྗོད་པར་ཆོས་ཙམ་བརྗོད་པ་ནི་གང་ལ་རྩོད་པའི་ཡུལ་ལོ། །རྩོད་པའི་ཚུལ་ནི། དྲོད་འབྲིང་མན་ཆད་ཀྱི་དམིགས་རྣམ་བདེན་བཞིའི་ཆོས་སུ་གཏོགས་པར་མི་གོ་སྟེ། ཆོས་ཅན་བདེན་བཞི་དང་འབྲེལ་བར་བསྟན་པ་མ་ཡིན་པའི་ཕྱིར་རོ། །དེས་ན་དམིགས་རྣམ་བརྗོད་ཚུལ་ཕྱིན་ཅི་ལོག་ཏུ་འགྱུར་ཏེ། དམིགས་པ་ཆོས་ཅན་དང་རྣམ་པ་ཆོས་བརྗོད་ཀྱི་སྒྲས་བརྗོད་དགོས་པ་ལས་གཉིས་ཀ་ཡང་ཆོས་བརྗོད་པ་རྐྱང་པས་བརྗོད་པའི་ཕྱིར་རོ། །ཞེས་སོ། །རྩོད་པ་འདི་ཁོང་ན་གནས་སོ། །ཞེས་འབྲེ་ཆེན་པོས་གསུང་ངོ༌། །ལན་ལ་གཉིས། སྒྲ་གཉིས་བརྗོད་བྱ་ཐ་དད་མེད་པས་ཆོས་ཅན་གོ་བའི་ལན་དང༌། དོན་གྱི་ཤུགས་ཀྱིས་ཆོས་ཅན་གོ་བའི་ལན་ནོ། །དང་པོ་ནི། ལྷག་མ་རྣམས་ལ་ཡང་ཆོས་ཅན་མ་བརྗོད་པར་ཐལ་བའི་སྐྱོན་མེད་དེ། （ ༥༦ན་ ） དམིགས་པ་དང་རྣམ་པ་རྣམས། ཁྱད་པར་ཅན་གྱི་བདེན་བཞི་ཆོས་ཅན་དང་དམིགས་རྣམ་ཀུན་དེའི་ཆོས་སུ་བརྗོད་པས་གནས་སྐབས་ཐམས་ཅད་དུ་བརྗོད་པར་བྱ་བ་ཡིན་ན་ཡང་དམིགས་པ་མི་རྟག་པ་ལ་སོགས་པ། བདེན་པའི་རྟེན་ཅན་ཞེས་བྱ་བ་མ་གཏོགས་པར་དམིགས་པ་ལྷག་མ་བཅུ་གཅིག་དང་རྣམ་པ་བཅུ་གཉིས་པོ་ཐམས་ཅད་ཀྱི་སྐབས་སུ་ཁྱད་པར་ཅན་གྱི་ཆོས་བརྗོད་པས་ཐམས་ཅད་དུ་བརྗོད་པས་ནི་ཆོས་ཅན་གོ་བར་ནུས་པའི་ཕྱིར་རོ། །ཇི་ལྟར་གོ་ཞེ་ན། ཆོས་དང་ཆོས་ཅན་བརྗོད་པའི་སྒྲ། འདི་དག་ལ་དོན་གཅིག་ཉིད་ཁྱད་པར་གཞན་སྤོང་བའི་ཚུལ་གྱིས་བརྗོད་པ་དང་ཁྱད་པར་གཞན་མི་སྤོང་བའི་ཚུལ་གྱིས་བརྗོད་པ་ཙམ་མ་གཏོགས་པར་དོན་གྱི་ཁྱད་པར་ནི་འགའ་ཡང་མེད་དོ་ཞེས་ཆོས་ཀྱི་གྲགས་པའི་གཞུང་ལུགས་ལས་འབྱུང་བའི་ཕྱིར་རོ། །ཇི་སྐད་དུ་རྣམ་འགྲེལ་ལས། ཁྱད་པར་གཞན་ནི་སྤོང་བ་དང༌། །མི་སྤོང་བ་དག་དེ་གཉིས་ཀྱི། །བརྡ་ཡི་བྱེ་བྲག་རྟོགས་པ་པོའི༑ ༑འདོད་པའི་རྗེས་སུ་བྱེད་པའི་གཞི། །ཀུན་ལ་རྫས་དང་དངོས་བརྗོད་པའི༑

༑སྒྲ་ཡི་ཁྱད་པར་འདི་ཉིད་དེ། །དེ་ཕྱིར་དེ་དག་བརྗོད་བྱ་ལ། ཁྱད་པར་འགའ་ཡང་ཡོད་མ་ཡིན། །ཞེས་སོ། །རིན་པོ་ཆེ་བ་དང༌། རྗེ་བཙུན་པ་ལ་སོགས་པ་རྣམས་ཀྱིས་ནི། གཞུང་སྔ་མ་རྩོད་གཞུང་ལ་བཀོད་ནས་ཕྱི་མ་ལན་དུ་སྦྱོར་བ་ནི། གཞུང་དང་འགྲིག་པར་མི་སེམས་ཏེ། གཞུང་སྔ་མས་ནི་རྩོད་པ་ཁོང་ན་གནས་པ་འདྲེན་བྱེད་ཀྱི་ངག་ཏུ་འདུག་པའི་ཕྱིར་དང༌། གཞུང་གི་བསྟན་ཚོད་ངོས་བཟུང་སྟེ་ཆོས་ཅན་ཡང་གོ་བར་བསྟན་ནས། ཕྱི་མས་རྒྱུ་མཚན་སྟོན་པའི་ཕྱིར་རོ། །གཉིས་པ་ནི། ལན་གྱི་རྣམ་པ་གཅིག་ཏུ་ན། ཆོས་ཅན་བདེན་པ་སྒྲས་ཟིན་དུ་བརྗོད་པ་ལས་ཐ་དད་པར་དམིགས་རྣམ་ལྷག་མ་རྣམས་སུ་ཆོས་དམིགས་རྣམ་ཙམ་བརྗོད་ཀྱང་བདེན་བཞིའི་དམིགས་རྣམ་དུ་མི་གོ་བར་ཐལ་བའི་སྐྱོན་མེད་དེ། དེ་ལྟར་བརྗོད་ཀྱང་སྡུག་བསྔལ་ལ་སོགས་པའི་བདེན་པར་རྟོགས་པ་ཁོ་ན་སྦྱོར་ལམ་གྱི་དམིགས་པ་དང་རྣམ་པར་བྱ་བ་ཡིན་ནོ། །ཞེས་ཤེས་པར་འགྱུར་བའི་ཕྱིར་རོ། །རྒྱུ་མཚན་ནི། །མངོན་པར་ཞེན་པ་ལ་སོགས་པ་བཀག་པ་དང་ལྡན་པའི་བདེན་པ་ལ་བརྟེན་པའི་མི་རྟག་པ་ལ་སོགས་པ་དག་དྲོད་ཆུང་ངུའི་དམིགས་རྣམ་ཡིན་ལ་དེ་ཉིད་དྲོད་འབྲིང་གི་དམིགས་པ་དེ་ཁོ་ནར་སྒྲུབ་པ་དང་དགག་པ་དང་བྲལ་བར་འགྱུར་བའི་ཕྱིར་དང༌། དགག་སྒྲུབ་དང་བྲལ་བ་ལྡན་པ་ཡང་གནས་བྲལ་སོགས་སུ་འགྱུར་བའི་ཕྱིར། །མདོར་ན་ངེས་འབྱེད་ཆ་མཐུན་དང་པོའི་དམིགས་པ་བདེན་པ་ཆོས་ཅན་ཡིན་པར་བསྟན་པས་ལྷག་མ་རྣམས་ལ་ཡང་དོན་གྱིས་འཐོབ་སྟེ། མངོན་རྟོགས་ཀྱི་རིགས་རྒྱུན་གཅིག་ཉིད་ལ་དམིགས་རྣམ་བདེན་བཞི་ལ་དམིགས་མ་དམིགས་ཀྱི་ཁྱད་པར་མེད་པའི་ཕྱིར་རོ། །ཅིའི་ཕྱིར་ངེས་འབྱེད་ཆ་མཐུན་གཞན་རྣམས་ལ་ཡང་ཆོས་དང་ཆོས་ཅན་གྱི་སྒྲ་གཉིས་ཀས་མ་བརྗོད་ཅེ་ན། ཚིག་ལེའུར་བྱས་པས་བསྡེབས་པའི་ངོར་ཏེ། སྡེབ་སྦྱོར་གྱི་དབང་གིས་ཆོས་ཅན་ཟིན་པར་མ་བརྗོད་པའི་ （ ༥༦བ་ ） ཕྱིར་རོ། །སྐབས་གཉིས་པ་ལ་སོགས་པ་འོག་མ་རྣམས་སུ་བསྟན་པའི་སྦྱོར་ལམ་དག་ལ་ཡང་སྐབས་འདིར་བཤད་པ་དེ་བཞིན་དུ་ཤེས་པར་བྱ་སྟེ་རྒྱུ་མཚན་མཚུངས་པའི་ཕྱིར་རོ།

།འོག་མ་དྲོད་འབྲིང་གི་དམིགས་པ་དག་ལ་ཡང་དེ་བཞིན་དུ་ཤེས་པར་བྱའོ། །ཞེས་པར་ནི་མི་སྦྱོར་ཏེ། ཚིག་ལེའུར་བྱས་པ་བསྡེབས་པའི་ངོར་ཞེས་པས་གོ་ནུས་པའི་ཕྱིར་རོ། །བདག་གི་བླ་མ་དང༌། ཨར་ལ་སོགས་པའི་ལེགས་ཆ་འགའ་ཞིག་བླངས་ནས་གཞུང་གི་དོན་ཇི་ལྟ་བ་བཞིན་རྟོགས་པའི་བློས་ལེགས་པར་བཀོད་དོ། ། གཉིས་པ་ལ་གཉིས། སྤྱིའི་སྒོ་ནས་མཐའ་དཔྱད་པ་དང༌། སོ་སོའི་སྒོ་ནས་རང་བཞིན་བཤད་པའོ། །དང་པོ་ལ་ལྔ། རྟོག་པའི་ངོ་བོ། དབྱེ་བ། གྲངས་ངེས་པ༑ གོ་རིམ་ངེས་པ། ཁྱད་ཆོས་སུ་ཇི་ལྟར་འགྱུར་ཚུལ་ལོ། །དང་པོ་ལ་གཉིས། རྟོག་པ་སྤྱིའི་ངོས་འཛིན་དང༌། དགག་སྒྲུབ་ཀྱི་རྣམ་པ་གང་ཡིན་དཔྱད་པའོ། །དང་པོ་ནི། མཛོད་ལས། རྟོག་དང་དཔྱོད་པ་རྩིང་ཞིབ་ཉིད། །ཞེས་རྩིང་བའི་རྣམ་པ་ཅན་དང༌། རྣམ་འགྲེལ་ལས། ཤེས་གང་གང་ལ་སྒྲ་དོན་འཛིན། །ད་ནི་དེ་ལ་རྟོག་པ་ཡིན། །ཞེས་སྒྲ་དོན་འདྲེ་རུང་དུ་འཛིན་པ་དང༌། དབུས་མཐའ་ལས། ཡང་དག་མ་ཡིན་ཀུན་རྟོག་ནི། །སེམས་དང་སེམས་བྱུང་ཁམས་གསུམ་པ། །ཞེས་མ་རིག་པའི་བག་ཆགས་ཀྱི་དབང་གིས་གཟུང་འཛིན་གཉིས་སུ་སྣང་བ་ཁམས་གསུམ་པའི་རྣམ་པ་ཅན་དུ་བཤད་པ་རྣམས་ལས། ཨར་ལ་སོགས་པ་སྔ་མ་རྣམས། རྣམ་འགྲེལ་ལས་གསུངས་པ་ལྟར་བཞེད་ལ། ཕྱི་རབས་པ་ཁ་ཅིག་དབུས་མཐའ་ནས་གསུངས་པ་ལྟར་བཞེད་དོ། །དེས་ན་རྟོག་པའི་ངོ་བོ་ནི། སྒྲ་དོན་འཛིན་པའི་རྟོག་པར་འཐད་དོ། །གཉིས་པ་ནི། སངས་རྒྱས་ཡེ་ཤེས་ཞབས། བུད་དྷ་ཤྲཱི་རྣམས་དགག་རྟོག་ཏུ་བཞེད་ཅིང་བོད་ཊཱིཀ་ཕལ་ཆེ་བས་ཀྱང་དགག་རྟོག་ཏུ་བཞེད་དོ། ། དགག་རྟོག་མ་ཡིན་ན་ཁྱད་པར་བྱེད་ཆོས་སུ་མི་རུང་ངོ་སྙམ་དུ་དགོངས་སོ། །ལོཙྪ་བ་ཆེན་པོས་རྫས་འཛིན་དགག་རྟོག་ཡིན་ཞིང་གཞན་གསུམ་སྒྲུབ་རྟོག་ཏུ་བཞེད་དོ༑ ༑དེ་ལ་སྤྱིར་བྱང་སེམས་ལ་དགག་སྒྲུབ་གཉིས་ཀའི་རྟོག་པ་ཡོད་ཀྱང༌། རྩ་འགྲེལ་ཆེ་བ་རྣམས་ཀྱི་ཚིག་གིས་ཟིན་ཚོད་ལ་སྒྲུབ་རྟོག་ཏུ་བཤད་པ་འབའ་ཞིག་ཏུ་སྣང་ངོ༌། །གཉིས་པ་དབྱེ་བ་ལ་གསུམ།

ཡུལ་དང༌། ངོ་བོ་དང༌། ཁམས་ཀྱི་སྒོ་ནས་དབྱེ་བའོ། །དང་པོ་ནི། དངོས་པོ་ཙམ་ལ་བརྟེན་པ་དང༌། གཉེན་པོའི་ཕྱོགས་ལ་བརྟེན་པ་སྟེ། གཟུང་རྟོག་གཉིས་སོ། །འཛིན་རྟོག་ལ་ཡང་གང་ཟག་རྫས་སུ་ཡོད་པའི་རྟེན་ཅན་དང༌། སྐྱེས་བུ་བཏགས་པར་ཡོད་པའི་རྟེན་ཅན་གཉིས་སོ། །གཉིས་པ་ནི། ས་བོན་དང༌། མངོན་གྱུར་གཉིས་སོ། །དང་པོ་ལ་ཡང་རགས་པ་དང༌། ཕྲ་བ་གཉིས་སོ། །རགས་པ་ལ་ཡང༌། གཟུང་རྟོག་དང་འཛིན་རྟོག་གཉིས་སོ། ། གསུམ་པ་ནི། ཁམས་གསུམ་གྱི་བྱེ་བྲག་གིས་བརྒྱ་རྩ་བརྒྱད་དུ་ཡང་འགྱུར་རོ། ། གསུམ་པ་གྲངས་ངེས་ནི། ཡུལ་ལ་གཟུང་བ་དང༌། ཛིན་པ་གཉིས་སུ་ངེས། གཟུང་བ་ལ་ཡང་ཀུན་ནས་ཉོན་ （ ༥༧ན་ ） མོངས་དང་རྣམ་བྱང་གཉིས་སུ་ངེས། འཛིན་པ་ལ་ཡང་རྫས་འཛིན་དང༌། བཏགས་འཛིན་གཉིས་སུ་ངེས་པས་ཡུལ་ཅན་རྟོག་པ་ཡང་བཞིར་ངེས་སོ། །འདིར་གཟུང་བ་དང་འཛིན་པ་ཞེས་པ་གང་ལ་བྱེད་ཅེ་ན། སྤྱིར་སངས་རྒྱས་པ་ལ་གཟུང་འཛིན་གྱི་འཇོག་ཚུལ་གསུམ་གསུངས་ཏེ། སྐྱེ་མཆེད་ཀྱི་དབང་དུ་བྱས་པ་ཕྱི་གཟུགས་སོགས་གཟུང་བ་དང༌། མིག་སོགས་ནང་གི་སྐྱེ་མཆེད་འཛིན་པའོ། །ཡུལ་དང་ཡུལ་ཅན་གྱི་དབང་དུ་བྱས་པ། ཤེས་བྱ། གཟུང་བ་དང༌། ཤེས་པ་ཙམ་འཛིན་པའོ། །བདག་དང་བདག་གི་བའི་དབང་དུ་བྱས་པ་བདག་འཛིན་པ་དང༌། བདག་གི་བ་གཟུང་བའོ། །འདི་ནི་ཕྱི་མའི་དབང་དུ་བྱས་པ་སྟེ། གཟུང་བ་ནི་ལོངས་སྤྱད་བྱ་སྟེ་བཟའ་བྱའོ། །འཛིན་པ་ནི་ལོངས་སྤྱོད་པར་བྱེད་པ་སྟེ་ཟ་བ་པོའོ་ཞེས་ལོཙྪ་བ་ཆེན་པོ་གསུངས་པ་ལྟར་འཐད་དོ། །བཞི་པ་གོ་རིམ་ངེས་པ་ནི། ངེས་འབྱེད་ཆ་མཐུན་བཞི་ནི་དོན་གྱི་གོ་རིམ་ཡིན་ལ། ཁྱད་གཞིའི་དབང་གིས་ཁྱད་ཆོས་ཀྱི་གོ་རིམ་ཡང་རྣམ་པར་གཞག་གོ །ཡུལ་ལ་ཇི་ལྟར་རྟོག་པའི་ཚུལ་དང༌། སྐྱེ་འཕགས་གང་ལ་འཇོག་དཔྱོད་པ་ནི། སྐབས་ལྔ་པར་འཆད་པར་འགྱུར་རོ། །ལྔ་པ་ནི། དེ་ལ་ཁ་ཅིག་ན་རེ། སྐབས་འདིར་བསྟན་ཁྱད་ཆོས་སུ་འགྱུར་བའི་རྟོག་པ་ནི། སྦྱོར་ལམ་གྱི་ངོ་བོར་གྱུར་པ་ཡིན་ཏེ། ཉི་ཁྲི་སྣང་བ་ལས༑

དེ་ལ་ངེས་པར་འབྱེད་པའི་ཆ་དང་མཐུན་པ་དང་པོ་དང༌། གཉིས་པ་དག་ནི་གོ་རིམ་བཞིན་དུ་གཟུང་བའི་རྣམ་པར་རྟོག་པ་གཉིས་སུ་གྱུར་པ་ཡིན་ལ། གསུམ་པ་དང་བཞི་པ་དག་ཀྱང་འཛིན་པའི་རྣམ་པར་རྟོག་པ་གཉིས་ཡིན་ནོ། ། ཞེས་གསུངས་པའི་ཕྱིར་རོ། །གལ་ཏེ་འདིར་བསྟན་རྟོག་པ་སྦྱོར་ལམ་གྱི་ངོ་བོ་ལྡན་པ་དང༌། དགག་རྟོག་མ་ཡིན་ན། འདིར་བསྟན་རྟོག་པ་ཆོས་ཅན། བྱང་སེམས་ཀྱི་སྦྱོར་ལམ་ཉན་རང་གི་སྦྱོར་ལམ་ལས་ཁྱད་པར་དུ་འཕགས་ཆོས་མ་ཡིན་པར་ཐལ། ཁྱོད་ཉན་རང་གི་སྦྱོར་ལམ་ན་ཡང་ཡོད་པའི་ཕྱིར་རོ། །རྟགས་ཁས་བླངས་སོ་ཞེ་ན། དེ་ནི་འཐད་པ་མ་ཡིན་ཏེ། དེ་ལྟར་ན། བྱང་སེམས་རྣམས་ཤེས་སྒྲིབ་སྤང་བའི་ཕྱིར་དུ་འབད་པ་ནི། རང་གི་སྦྱོར་ལམ་ཁོ་ན་སྤང་བའི་ཆེད་དུ་འབད་པ་བྱེད་པར་འགྱུར་ཏེ༑ འདིར་བསྟན་རྟོག་པ་བཞི་སྦྱོར་ལམ་གྱི་ངོ་བོ་ཡིན་ལ། སྐབས་ལྔ་པར་བསྟན་པའི་རྟོག་པ་བཞི་པོ་དེ་འདིར་བསྟན་རྟོག་པ་བཞིའི་ནང་དུ་འདུས་པའི་ཕྱིར་རོ། ། གཞན་ཡང་ས་དང་པོ་ཡན་ཆད་ན་འདིར་བསྟན་རྟོག་པ་མེད་པར་འགྱུར་ཏེ། འདིར་བསྟན་རྟོག་པ་སྦྱོར་ལམ་གྱི་ངོ་བོ་ཡིན་པའི་ཕྱིར་རོ། །རྟགས་དངོས། འདོད་ན༑ ས་དང་པོ་ཡན་ཆད་ན་ཤེས་སྒྲིབ་ཏུ་གྱུར་པའི་མཐོང་སྒོམ་གྱི་སྤང་བྱ་མེད་པར་འགྱུར་རོ། །འདོད་ན། ས་དང་པོ་ཡན་ཆད་ན་ཤེས་སྒྲིབ་མེད་པར་འགྱུར་རོ། ། གཞན་ཡང་འདིར་བསྟན་རྟོག་པ་བཞི་པོ་ཆོས་ཅན། ཁྱོད་ཐེག་དམན་སྦྱོར་ལམ་པའི་རྒྱུད་ལ་མེད་པར་འགྱུར་ཏེ། ཐེག་ཆེན་སྦྱོར་ལམ་གྱི་ （ ༥༧བ་ ） ངོ་བོར་ལྡན་པའི་ཕྱིར་རོ། འདོད་ན། འགྲཻལ་ཆེན་ལས། རྣམ་པར་རྟོག་པ་བཞི་པོ་ནི་རང་གི་བྱང་ཆུབ་ཀྱི་གེགས་སུ་འགྱུར་བ་མ་ཡིན་པས་ན་གང་གི་ཕྱིར་དེ་དང་འདྲེས་པར་གྱུར་ཀྱང་མ་འདྲེས་པར་སྐྱེས་པ་ཡིན་ནོ་ཞེས་རྣམ་པར་གཞག་གོ །ཞེས་ཉན་རང་ལ་ཡོད་པར་གསལ་བར་གསུངས་པ་དང་འགལ་ལོ། །སྔར་དྲངས་པའི་ཉིར་སྣང་གི་དོན་ཡང་རྟོག་པ་བཞི་པོ་དང་སྦྱོར་ལམ་བཞིའི་ལྡན་ཚུལ་སྟོན་པ་ཡིན་གྱི་ངོ་བོར་སྟོན་པ་མ་ཡིན་ནོ།

།དེས་ན་རང་བཞིན་མེད་པར་རྟོགས་པའི་དགག་རྟོག་བྱང་སེམས་ལམ་གྱི་སྤང་བྱའི་གཙོ་བོར་འདོད་པ་ནི་རྣམ་པ་ཀུན་ཏུ་མི་འཐད་དོ། །ཡང་སྐབས་འདིར་བསྟན་རྟོག་པ་བཞི་པོ་སྦྱོར་ལམ་གྱི་ངོ་བོ་མ་ཡིན་ཡང་སྦྱོར་ལམ་ཕར་ལ་རྟོག་པ་བཞིའི་ངོ་བོར་ལྡན་ནོ། །ཞེ་ན། བྱང་སེམས་ཀྱི་སྦྱོར་ལམ་ཆོས་ཅན། རྣམ་མཁྱེན་འཐོབ་པའི་གེགས་ཀྱི་གཙོ་བོ་ཡིན་པར་འགྱུར་ཏེ། ཤེས་སྒྲིབ་ཡིན་ཕྱིར་རོ། །རྟགས་ཁས་བླངས་སོ། །འདོད་ན། རྣམ་མཁྱེན་དུ་བགྲོད་པའི་ལམ་མ་ཡྀན་པར་འགྱུར་རོ། །གཞན་ཡང་འདིར་བསྟན་རྟོག་པའི་དངོས་གཉེན་དེ་སྒྲུབ་པའི་རྣམ་པ་ཅན་དུ་འགྱུར་ཏེ། འདིར་བསྟན་རྟོག་པ་དགག་པའི་རྣམ་པ་ཅན་ཡིན་པའི་ཕྱིར་རོ། །རྟགས་ཁས་བླངས་སོ། །འདོད་ན། མདོ་ལས། མི་དམིགས་པའི་རྣམ་པ་ཅན་དུ་གསུངས་པ་དང་འགལ་ཞིང་བདེན་འཛིན་དུ་ཡང་འགྱུར་རོ། །འོ་ན་ལྡན་པའི་ཚུལ་ཇི་ལྟ་བུ་ཞེ་ན། ལྡན་ཚུལ་ནི་རང་གི་མཐོང་སྒོམ་ལམ་གྱིས་ས་བོན་སྤོང་ནུས་པས་ན། སྦྱོར་ལམ་རང་གིས་ཀྱང་མགོ་ནོན་པའི་ཚུལ་གྱིས་སྤང་བྱར་ལྡན་པ་ལ་བྱའོ། །མཐོང་བ་དང་སྒོམ་པས་སྤང་བར་བྱ་བ། ཞེས་སྤང་བྱར་གསུངས་ཀྱི་ངོ་བོར་ལྡན་པར་མ་བཤད་པའི་ཕྱིར་རོ། ཁྱད་ཆོས་སུ་འགྱུར་ཚུལ་ཡང་སྦྱོར་ལམ་རང་གིས་མགོ་ནོན་པའི་ཚུལ་གྱིས་སྤང་ནུས་ཤིང༌། རང་གི་མཐོང་སྒོམ་ལམ་གྱིས་གཉེན་པོ་བྱེད་པས། ཤེས་སྒྲིབ་སྤངས་པའི་མཐར་ཐུག་འཐོབ་ནུས་པའི་ཕྱིར་རོ། །ཉན་རང་གི་སྦྱོར་ལམ་ནི་དེ་ལས་ལྡོག་པ་ཡིན་པའི་ཕྱིར་རོ། ། གཉིས་པ་ལ་བཞི། མཚམས་སྦྱར། མདོར་བསྟན། རྒྱས་པར་བཤད། དོན་བསྡུ་བའོ། །དང་པོ་ནི། རྣམ་པར་རྟོག་པ་བཞི་དང་ལྡན་པའི་ཁྱད་པར་ཡང་གསུངས་སོ། །གང་གིས་ན། བར་སྐབས་ཀྱི་ཚིགས་སུ་བཅད་པ་གཉིས་ཀྱིས་གསུངས་སོ། །དགོས་པ་ནི། མདོར་བསྟན་པའི་དོན་གསལ་བར་བྱ་བའི་ཕྱིར་རོ།། གཉིས་པ་ལ་གཉིས། གཟུང་རྟོག་མདོར་བསྟན་པ་དང༌། འཛིན་རྟོག་མདོར་བསྟན་པའོ༑ ༑དང་པོ་ལ་གཉིས། རྩ་བ་དང༌། འགྲེལ་པའོ། །དང་པོ་ནི།

གཟུང་བར་རྣམ་པར་རྟོག་པ་དབྱེ་གཞི། དབྱེ་ངོ་རྣམ་པ་གཉིས་སོ། །གཞི་དང་དེ་ཡི་གཉེན་པོ་ཡིས་རྟེན་ཅན་ནི། འབྱེད་པའི་རྒྱུ་མཚན་ནོ། །དེ་ནི་རྩ་བའི་དབྱེ་བ་ཡིན་ལ། ཡན་ལག་གི་དབྱེ་བ་ནི། གཟུང་རྟོག་དེ་ནི་སོ་སོར་ཏེ་རེ་རེ་ལ་རྣམ་པར་དགུ་དགུ་སྟེ། ཡུལ་རྨོངས་པ་སོགས་དགུ་དང༌། རྣམ་བྱང་གི་ཕུང་སོགས་དགུར་ཡོད་པའི་བྱེ་བྲག་གིས་སོ། །གཉིས་པ་ནི། གཟུང་བར་རྣམ་པར་རྟོག་པ་ཆོས་ཅན། དབྱེ་ན་རྣམ་པ་གཉིས་ཡོད་པ་ཡིན་ཏེ། （ ༥༨ན་ ） ཀུན་ནས་ཉོན་མོངས་པའི་གཞིའི་རྟེན་ཅན་དང༌། གཉེན་པོའི་རྟེན་གཉིས་སུ་ངེས་པ་ཉིད་ཀྱིས་སོ། །དེ་གཉིས་རེ་རེ་ལ་ཡང་རྣམ་པ་དགུ་དགུ་ཡོད་དེ། མ་རིག་པ་དང་རྣམ་པར་བྱང་བའི་ཕུང་པོ་ལ་སོགས་པ་ཡུལ་དགུ་དགུ་ཡོད་པའམ་རབ་ཏུ་དབྱེ་བས་སོ། ། གཉིས་པ་ལ་ཡང་རྩ་འགྲེལ་གཉིས་ལས། དང་པོ་ནི། འཛིན་པའི་རྟོག་པའང་དབྱེ་གཞི། དབྱེ་ངོ་རྣམ་པ་གཉིས་སུ་འདོད་དེ། རྫས་དང་བཏགས་པའི་རྟེན་ཅན་གྱིས་ནི་འབྱེད་པའི་རྒྱུ་མཚན་བསྟན་ཏེ། རྩ་བའི་དབྱེ་བའོ། །ཡན་ལག་གི་དབྱེ་བ་ནི། དེ་གཉིས་རེ་རེ་ལ་ཡང་ཡུལ་གྱི་དབྱེ་བས་དགུ་དགུ་སྟེ། རང་དབང་བདག་སོགས་ངོ་བོ་དང༌། །ཕུང་སོགས་རྟེན་ལ་གཟུང་རྟོག་དེ་བཞིན་དུ་ཡུལ་གྱི་དབྱེ་བས་དགུ་དགུ་ཡོད་པའི་ཕྱིར་རོ། །གཉིས་པ་ནི། འཛིན་པ་རྣམ་པར་རྟོག་པ་ཡང་ཆོས་ཅན་དབྱེ་ན་རྣམ་པ་གཉིས་ཡོད་དེ། གང་ཟག་རྫས་སུ་ཡོད་པ་དང༌། སྐྱེས་བུ་བཏགས་པར་ཡོད་པ་ལ་བདེན་པར་དམིགས་པ་གཉིས་ཡོད་པས་སོ། །དེ་གཉིས་སོ་སོར་ཡང་གཟུང་རྟོག་དེ་ལྟར་རྣམ་པ་དགུ་སྟེ། བདག་རང་དབང་ཅན་དང་ཕུང་པོ་ལ་སོགས་པ་ཡུལ་དགུ་ལ་མཚན་མར་དམིགས་པའི་བྱེ་བྲག་ཉིད་ཀྱིས་སོ༑ ༑གསུམ་པ་ལ་གཉིས། སྤྱིའི་མཚམས་སྦྱར་བ་དང༌། སོ་སོའི་རང་བཞིན་བཤད་པའོ། །དང་པོ་ནི། རྣམ་རྟོག་བཞི་མདོར་བསྟན་པ་དེ་ལ། རྩ་བར་མདོར་བསྡུས་པའི་དོན་ནི་རྒྱས་པར་བཤད་ན་འདི་ཡིན་ཏེ། ཞེས་པའོ། །གཉིས་པ་ལ་གཉིས༑ གཟུང་རྟོག་དང༌། འཛིན་རྟོག་རྒྱས་པར་བཤད་པའོ།

།དང་པོ་ལ་གཉིས། ཀུན་ནས་ཉོན་མོངས་གཟུང་རྟོག་དང༌། རྣམ་བྱང་གཟུང་རྟོག་རྒྱས་པར་བཤད་པའོ༑ ༑དང་པོ་ནི། ཀུན་ནས་ཉོན་མོངས་པའི་གཞིའི་རྟེན་ཅན་གྱི་གཟུང་རྟོག་ནི་དབྱེ་གཞི། དབྱེ་ངོ་རྣམ་པ་དགུའོ། །འབྱེད་པའི་རྒྱུ་མཚན་ནི། ཡུལ་དགུ་ཡོད་པས་སོ༑ ༑ཡུལ་དགུ་པོ་གང་ཞེ་ན་དེ་ཡང་བཞིར་བསྡུ་སྟེ། ཀུན་ནས་ཉོན་མོངས་ཀྱི་དངོས་པོ་དང༌། ཉེས་དམིགས་དང༌། དམིགས་པ་དང༌། དེའི་མཚན་ཉིད་ཤེས་པར་བྱེད་པའོ། །དང་པོ་ལ་ཡང་ལྔ་སྟེ། ལས་འབྲས་དང༌། དེ་ཁོ་ན་ཉིད་ལ་རྨོངས་པའི་མ་རིག་པ་དང་མ་རིག་པའི་འབྲས་བུ་གཟུགས་ལ་སོགས་པའི་ཕུང་པོ་དང༌། ཕུང་པོ་ལྔ་ཡུལ་དུ་བྱེད་བའི་མིང་དང་གཟུགས་ལ་མངོན་པར་ཞེན་པ་དང༌། ཞེན་པས་རྟག་ཆད་ཀྱི་མཐའ་གཉིས་ལས་ཆགས་པ་དང༌། ཆགས་པས་ཀུན་ནས་ཉོན་མོངས་པ་དོར་བྱ་དང༌། རྣམ་པར་བྱང་བ་བླང་བྱར་མི་ཤེས་པའོ། །གཉིས་པ་ནི། དེ་ལྟར་མ་ཤེས་པས་འཕགས་པའི་ལམ་ལ་མི་གནས་པ་དང༌། གསུམ་པ་ནི། དེ་ལྟར་མི་གནས་པས་ཆོས་རྣམས་ལ་ཕྱིན་ཅི་ལོག་ཏུ་དམིགས་པ་དང༌། ཕྱིན་ཅི་ལོག་ཏུ་དམིགས་པས་བདག་ལ་ཆགས་པ་དང༌། སོགས་པས་གཞན་ལ་སྡང་བའོ། ། འདི་གཉིས་ཉོན་མོངས་དངོས་མ་ཡྀན་ཡང་ཡུལ་ཅན་ཉོན་མོངས་ཡིན་པས་འདིའི་ཁོངས་སུ་བསྡུའོ། །ཞེས་ཨར་གསུང་ངོ༌། །བཞི་པ་ནི། རྣམ་པར་དག་པ་བསྐྱེད་པ་ལམ་དང༌།

（ ༥༨བ་ ） སོགས་པ་འགོག་པའི་བདེན་པ་ལ་གཟུང་བ་རྣམ་པར་རྟོག་པ་རྣམས་ཞེས་པ་སྟེ་ཀུན་ལ་སྦྱོར་རོ། །དེ་དག་ཀྱང་ཀུན་ནས་ཉོན་མོངས་ཀྱི་མཚན་ཉིད་ཤེས་བྱེད་ཡིན་པས་དེའི་ཁོངས་སུ་བསྡུ་ཞེས་ཨར་གསུང་ངོ༌། །གཉིས་པ་ནི། གཉེན་པོ་རྣམ་བྱང་གི་རྟེན་ཅན་གྱི་གཟུང་རྟོག་ནི་དབྱེ་གཞི། དབྱེ་བའི་ངོ་བོ་རྣམ་པ་དགུའོ༑ ༑འབྱེད་པའི་རྒྱུ་མཚན་ནི། ཡུལ་དགུ་ཡོད་པས་སོ། །དེ་ཡང་བདུན་དུ་བསྡུས་ཏེ་སྟོན་པ་ནི་རྣམ་བྱང་གི་དངོས་པོ་དང༌། རྣམ་བྱང་གི་རྐྱེན་དང༌། རྣམ་བྱང་གི་རྒྱུ་དང༌། རྣམ་བྱང་གི་རྟེན་འབྲེལ་དང༌། རྣམ་བྱང་གི་དམིགས་པ་དང༌། རྣམ་བྱང་གི་སྤྱོད་པ་དང༌། རྣམ་བྱང་གི་དབྱེ་བའོ། །དང་པོ་ནི། རྣམ་བྱང་དུ་མ་འདུས་པ་ཕུང་པོའི་དོན་དང༌། གཉིས་པ་ནི། རྣམ་བྱང་སྐྱེ་བའི་སྒོ་སྐྱེ་མཆེད་ཀྱི་དོན་དང༌༑ གསུམ་པ་ནི། རྣམ་བྱང་གི་ས་བོན་དུ་གྱུར་པ་རིགས་ཀྱི་དོན་དང༌། བཞི་པ་ནི༑ ཀུན་ནས་ཉོན་མོངས་ཀྱི་རྟེན་འབྲེལ་འགགས་པས་རྣམ་བྱང་སྐྱེ་བའི་རྟེན་འབྲེལ་དང༌། ལྔ་པ་ནི། སྟོང་ཉིད་རྟོགས་པའི་ཡེ་ཤེས་ཀྱི་དོན་ལྟ་བ་དང༌། དྲུག་པ་ནི༑ སྦྱིན་སོགས་ཕ་རོལ་ཏུ་ཕྱིན་པའི་དོན་སྤྱོད་པའོ། །བདུན་པ་ནི། མཐོང་བའི་ལམ་དང༌། སྒོམ་པའི་ལམ་དང་མི་སློབ་པའི་ལམ་ལ་མངོན་པར་ཞེན་པའི་གཟུང་བ་རྣམ་པར་རྟོག་པ་རྣམས་དང་ཞེས་ཀུན་ལ་སྦྱར་རོ། ། གཉིས་པ་ལ་གཉིས། རྫས་འཛིན་དང༌། བཏགས་འཛིན་རྟོག་པ་རྒྱས་པར་བཤད་པའོ། །དང་པོ་ནི། གང་ཟག་རྫས་སུ་ཡོད་པའི་རྟེན་ཅན་གྱི་རྟོག་པ་ནི་དབྱེ་གཞི། དབྱེ་ངོ་རྣམ་པ་དགུའོ། །འབྱེད་པའི་རྒྱུ་མཚན་ནི། ཡུལ་དགུ་ལ་རྟོག་པའི་སྒོ་ནས་སོ། །དེ་ཡང་གཉིས་སུ་འདུས་ཏེ། བདག་གི་རང་བཞིན་དང༌། བྱེད་པའོ༑ ༑དང་པོ་ནི། བདག་རང་དབང་ཅན་དང༌། ཕུང་པོ་ལ་གཅིག་པུར་འཛིན་པ་དང༌༑ སྐྱེ་མཆེད་ལ་རྒྱུ་དང༌། ལྟ་བ་པོ་ལ་སོགས་པའི་བདག་དང་ཞེས་པའོ། ། གཉིས་པ་ལ་གཉིས། ཀུན་ནས་ཉོན་མོངས་ཀྱི་རྟེན་བྱེད་པ་དང༌། རྣམ་བྱང་གི་རྟེན་བྱེད་པའོ།

།དང་པོ་ནི། ཀུན་ནས་ཉོན་མོངས་པ་དང༌། ཞེས་པའོ། །གཉིས་པ་ལ་གཉིས༑ འཇིག་རྟེན་པ་དང༌། འཇིག་རྟེན་ལས་འདས་པའི་རྟེན་བྱེད་པའོ། །དང་པོ་ནི། འདོད་ཆགས་དང་བྲལ་བའི་རྟེན་ནོ། །གཉིས་པ་ནི། མཐོང་བ་དང་སྒོམ་པ་དང༌༑ རང་གཞན་གྱི་དོན་བྱས་པའི་རྟེན་དང་གསུམ་ཏེ། དེ་དག་ལ་འཛིན་པ་རྣམ་པར་རྟོག་པ་རྣམས་དང༌། ཞེས་སྦྱར་རོ། ། གཉིས་པ་ནི། སྐྱེས་བུ་བཏགས་པར་ཡོད་པའི་རྟེན་གྱི་རྟོག་པ་ནི་དབྱེ་གཞི༑ དབྱེ་ངོ་རྣམ་པ་དགུའོ། །འབྱེད་པའི་རྒྱུ་མཚན་ནི། ཡུལ་དགུ་ཡོད་པའི་སྒོ་ནས་སོ། །གཞི་དེ་ཡང་གཉིས་སུ་འདུས་ཏེ། སོ་སོ་སྐྱེ་བོའི་གདགས་གཞི་དང༌། འཕགས་པའི་གདགས་གཞིའོ། །དང་པོ་ནི། ཕུང་པོ་དང་སྐྱེ་མཆེད་དང༌། ཁམས་དང་མ་རིག་པ་ལ་སོགས་པའི་རྟེན་ཅིང་འབྲེལ་བར་འབྱུང་བ་སྟེ་བཞིའོ། །གཉིས་པ་ནི། དད་སོགས་རྣམ་པར་བྱང་བ་དང༌། རྣམ་ཐར་སྒོ་གསུམ་གྱི་ངོ་བོ་མཐོང་བའི་ལམ་དང༌། བསམ་གཏན་གཟུགས་མེད་ཀྱིས་བསྡུས་པའི་སྒོམ་པའི་ལམ་དང༌། སྟོང་ཉིད་ （ ༥༩ན་ ） རྟོགས་པའི་ཁྱད་པར་གྱི་ལམ་དང༌། སྟོབས་སོགས་མི་སློབ་པའི་ལམ་སྟེ་ལྔའོ། །འཛིན་པ་རྣམ་པར་རྟོག་པ་རྣམས་ཏེ་ཞེས་ཀུན་ལ་སྦྱར་རོ། ། བཞི་པ་ནི། ཇི་སྐད་བཤད་པ་དེ་ལྟ་བུའི་གཟུང་འཛིན་གྱི་རྣམ་པར་རྟོག་པ་བཞི་དང༌༑ དྲོད་སོགས་ངེས་པར་འབྱེད་པའི་ཆ་དང་མཐུན་པ་བཞི་པོ་གྲངས་བཞིན་དུ་རང་གི་མཐོང་སྒོམ་གྱི་ལམ་གྱི་སྤང་བྱར་ལྡན་པ་ཡིན་ནོ། ། གསུམ་པ་ལ་སྔ་འགྲེལ། རྩ་བ། འགྲེལ་པ་གསུམ་ལས། དང་པོ་ནི། བར་སྐབས་ཀྱི་ཚིགས་སུ་བཅད་པ་གཅིག་གིས་ཡོངས་སུ་འཛིན་པ་གསུངས་སོ། །གང་དུ་ན། རྟོག་པའི་མཇུག་ཐོགས་སུའོ། །འོ་ན་མདོར་བསྟན་དང་གོ་རིམ་འགལ་ལོ་ཞེ་ན། མདོར་བསྟན་དུ་ཡོངས་སུ་འཛིན་པ་རྟོག་པའི་སྔར་གསུངས་པ་ལ་དགོས་པ་ཡོད་དེ། མདོར་བསྟན་གྱི་ཚིགས་སུ་བཅད་པ་སྦྱར་བ་དང་མཐུན་པར་བྱ་བའི་ཕྱིར་རོ༑ ༑དེ་ཡང་ཚིགས་བཅད་ཀྱི་སྡེབ་སྦྱོར་མ་ཤེས་པ་ཙམ་མ་ཡིན་ནོ། །འོ་ན་ཅི་ཞེ་ན༑ རྒྱུ་དང་རྣམ་རྟོག་བཞི་ལྡན་པ།

།ཡོངས་སུ་འཛིན་པ་དང་ལྡན་པ། །ཞེས་སྦྱར་ན། སྦྱོར་ལམ་དང་རྟོག་པ་འབྲེལ་བར་མི་འགྲུབ་པས་དེ་ཉིད་ཀྱི་ཆེད་དུ་བསྟན་ཏོ། །འོ་ན་རྒྱས་བཤད་དུ་རྟོག་པའི་གོང་དུ་བཤད་པར་རིགས་སོ་ཞེ་ན། དེར་ཡང་དགོས་པ་ལྷག་པོ་མཐོང་སྟེ། ཡོངས་འཛིན་དེའི་སྟོབས་ཀྱིས་ཇི་སྐད་བཤད་པའི་རྟོག་པ་བཞི་པོ་ཁྱད་པར་བྱེད་ཆོས་འགྱུར་རོ་ཞེས་བསྟན་པའི་ཆེད་ཡིན་པའི་ཕྱིར་རོ། །ཡང་སྔ་མས་ནི། དོགས་པའི་ངོ་བོ་བསྡུས་ནས་རྒོལ་བ་ཁོང་ནས་ལེན་པ་དང༌། ཡང་ཕྱི་མས་ནི་མདོར་བསྟན་དུ་སྔོན་དུ་བཤད་པ་ལ་དགོས་པ་ཡོད་པར་མ་ཟད། རྒྱས་བཤད་དུ་མཇུག་བསྡུས་སུ་བསྟན་པ་ཡང་དགོས་པ་ཡོད་ཅེས་པའི་དོན་ཏོ། །གཉིས་པ་ནི། འཕགས་པ་ལྟར་ན། ནང་གི་ཡོངས་འཛིན་ཐབས་མཁས་དང༌། ཕྱིའི་ཡོངས་འཛིན་དགེ་བཤེས་དང༌། དེ་གཉིས་ཀྱི་མི་མཐུན་ཕྱོགས་བོར་བའོ། །དང་པོ་ནི། སེམས་མི་འགོང་བ་ཉིད་ལ་སོགས། །རྣམ་པ་ཀུན་ཏུ་ཡོངས་འཛིན་ཡིན། །ཞེས་སྦྱར་བས་སྟོན་ནོ། །གཉིས་པ་ནི། ངོ་བོ་ཉིད་མེད་སོགས་སྟོན་བྱེད། །རྣམ་པ་ཀུན་ཏུ་ཡོངས་འཛིན་ཡིན། །ཞེས་སྦྲེལ་བས་སྟོན་ནོ༑ ༑གསུམ་པ་ནི། དེ་ཡི་མི་མཐུན་ཕྱོགས་བོར་བ་ཞེས་པས་སྟོན་ནོ། །གསུམ་པ་འགྲེལ་པ་ནི། མཆོག་གི་སྤྲུལ་པའི་སྐུ་ཆོས་ཅན། ཡོངས་སུ་འཛིན་པ་ཡིན་ནོ། ། ཅིའི་ཕྱིར་ཞེ་ན། ཁྱད་པར་གསུམ་ལྡན་གྱི་དགེ་བའི་བཤེས་གཉེན་ཡིན་པས་སོ།། ཁྱད་པར་གསུམ་པོ་གང་ཞེ་ན། ཐབས་མཁས་ཀྱི་ཁྱད་པར་ནི། སྟོང་ཉིད་ལ་སེམས་མི་འགོང་ཞིང་མི་སྐྲག་པ་ལ་སོགས་པའི་ཐབས་ལ་མཁས་སོ། །ཆོས་སྟོན་པའི་ཁྱད་པར་ནི། གདུལ་བྱའི་བསམ་པ་ཇི་ལྟ་བ་བཞིན་དུ་གྲོལ་བྱེད་ཀྱི་ལམ་དངོས་པོ་མཐའ་དག་བདག་མེད་པར་སྟོན་པར་བྱེད་པ་དང༌། སོགས་པ་སྨིན་བྱེད་ཀྱི་ལམ་སྟོན་པར་བྱེད་པའོ། །འགལ་རྐྱེན་སྤོང་བའི་ཁྱད་པར་ （ ༥༩བ་ ） ནི། ཕར་ཕྱིན་དྲུག་གི་མི་མཐུན་པའི་ཕྱོགས་ཀྱི་ཆོས་སེར་སྣ་ལ་སོགས་པ་དང་མི་ལྡན་པ་ནིའོ། །མདོ་སྡེ་རྒྱན་ལས། བཤེས་གཉེན་དུལ་བ་ཞི་བ་ཉེར་ཞི་བ།

།ཡོན་ཏན་ལྷག་པར་བརྩོན་བཅས་ལུང་གིས་ཕྱུག །དེ་ཉིད་རབ་ཏུ་རྟོགས་པ་སྨྲ་མཁས་ལྡན།། བརྩེ་བའི་བདག་ཉིད་སྐྱོ་བ་སྤང་ལ་བརྟེན། །ཞེས་གང་གསུངས་པ་ལྟར་རོ། །གལ་ཏེ་ཡོངས་འཛིན་གྱི་ཁྱད་པར་དུ་འཕགས་པ་མི་འཐད་དེ། སངས་རྒྱས་རིགས་ཅན་གསུམ་གའི་ཡོངས་འཛིན་དུ་མཚུངས་པའི་ཕྱིར་རོ་ཞེ་ན། སྐྱོན་མེད་དེ། སངས་རྒྱས་ལ་ཁྱད་པར་མེད་ཀྱང༌། ཡོངས་སུ་འཛིན་པའི་ཚུལ་ལ་ལྟོས་ནས་ཁྱད་པར་དུ་འཕགས་པ་ཡིན་ཏེ། གདུལ་བྱའི་བློའི་རིམ་པ་ལ་ལྟོས་པའི་ཕྱིར་རོ། །སངས་རྒྱས་ཀྱིས་རང་དབང་དུ་ཆོས་སྟོན་པར་བྱེད་པ་མ་ཡིན་གྱི་གདུལ་བྱའི་བསམ་པ་ལ་ལྟོས་ནས་སྟོན་པ་ཡིན་ཏེ། སའི་སྙིང་པོ་འཁོར་ལོ་བཅུ་པ་ལས། དེ་བཞིན་སྣོད་མིན་ཉན་ཐོས་ཐེག་པ་དག །ཐེག་ཆེན་བཤད་པ་ཐོས་ནས་དངངས་འགྱུར་ཞིང༌། །ཆད་པར་ལྟ་ལ་ངན་སོང་ལྷུང་འགྱུར་བས། །ངེས་ན་དབང་པོ་བརྟགས་ཏེ་ཆོས་བསྟན་ཏོ༑ ༑ཞེས་པ་དང༌། ལང་ཀར་གཤེགས་པ་ལས། ཇི་ལྟར་ནད་པ་ནད་པ་ལ། ། སྨན་པ་སྨན་རྣམས་གཏོང་བ་ལྟར། །སངས་རྒྱས་དེ་བཞིན་སེམས་ཅན་ལ། ། སེམས་ཙམ་དུ་ཡང་རབ་ཏུ་གསུངས། །ཞེས་གསུངས་པ་ལྟར་རོ། །ཆ༤ སྒྲུབ་པའི་རྟེན་རང་བཞིན་གནས་རིགས་བཤད་པ། བཞི་པ་ལ་བཞི། སྒྲུབ་པའི་རྟེན། སྒྲུབ་པའི་དམིགས་པ། སྒྲུབ་པའི་ཆེད་དུ་བྱ་བ། སྒྲུབ་པ་རང་གི་ངོ་བོའོ། །དང་པོ་ལ་སྤྱི་གཞུང་གཉིས་ལས། དང་པོ་ལ་གྲུབ་མཐའ་སྨྲ་བ་གཞན་གྱི་ལུགས་དང༌། དབུ་མ་པའི་ལུགས་གཉིས་སོ། །དང་པོ་ནི༑ བྱེ་བྲག་སྨྲ་བ་དག རིགས་ཀྱི་ངོ་བོ་ནི། འདོད་པ་ཆུང་བ་ཆོག་ཤེས་པ། སེམས་བྱུང་མ་ཆགས་པའི་རང་བཞིན་དུ་འདོད་ཅིང༌། དེའང་འདུལ་བ་ལས། ཆོས་གོས་དང༌། བསོད་སྙོམས་དང༌། གནས་མལ་ངན་ངོན་ཙམ་གྱིས་ཆོག་ཤེས་པ་གསུམ་དང༌། སྤོང་བ་དང༌། སྒོམ་པ་ལ་དགའ་བ་འཕགས་པའི་རིགས་དང༌། ཆོས་བཞི་གསུངས་སོ། །མཛོད་ལས། མ་ཆགས་འཕགས་རིགས་དེ་ལས་ནི། ། གསུམ་ནི་ཆོག་ཤེས་བདག་ཉིད་དོ། །ཞེས་གསུངས་པ་ལྟར་རོ། །དེ་ལ་དང་པོ་གསུམ་གྱིས་ཚུལ་དང༌། ཐ་མས་ལས་བསྟན་ཏེ།

ཚུལ་འདི་ལ་གནས་ནས་ལས་འདི་བྱས་ན་འཕགས་པའི་ཆོས་ཐོབ་པར་འགྱུར་རོ། །ཞེས་པའི་དོན་ཏོ། །དེ་ཡང་མཛོད་ལས། གསུམ་གྱི་ཚུལ་བསྟན་ཐ་མས་ལས། །ཞེས་སོ། །མདོ་སྡེ་པ་ནི། ཟག་མེད་ཀྱི་སེམས་ཀྱི་ས་བོན་འབྲས་བུ་འབྱུང་རུང་གི་ནུས་པ་ལ་འདོད་དེ། རྒྱལ་པོ་སྲས་ལས། མདོ་སྡེ་པ་དག་རིགས་ཞེས་བྱ་བ་ནི། སེམས་ཀྱི་ས་བོན་ནུས་པ་ཡིན་ མེས་པོའི་ཤུལ་གཞག་ལས། གུང་རུ་རྒྱལ་མཚན་བཟང་པོའི་གསུང་ཆོས་སྐོར། བྱམས་པའི་དགོངས་རྒྱན་བཞུགས་སོ། ། -PAGE 118--PAGE 119-