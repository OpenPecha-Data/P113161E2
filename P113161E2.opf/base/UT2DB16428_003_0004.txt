༄༅།

།གུང་རུ་རྒྱལ་མཚན་བཟང་པོའི་གསུང་དབུ་མའི་སྟོང་ཐུན་བཞུགས་སོ། ། ༄༅། །རྗེ་རིན་པོ་ཆེ་ཐམས་ཅད་མཁྱེན་པའི་ཞབས་ལ་གུས་པས་ཕྱག་འཚལ་ལོ། །གདམས་པའི་གཏེར་ཆེན་བླ་མ་དང༌། །ངག་གི་དབང་པོའི་ཞབས་རྡུལ་གྱིས། །རེག་པའི་པད་མ་སྤྱི་བོས་འཛིན། །ཟབ་དོན་རྟོགས་པ་བདག་ལ་སྩོལ༑ ༑ཇི་སྐད་དུ་མདོ་ལས། ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་འཚང་རྒྱ་བར་འདོད་པས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ། །ཞེས་གསུངས་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཡུལ་ཅན་མངོན་པར་རྟོགས་པའི་རིམ་པ་དང༌། ཡུལ་དངོས་པོའི་དེ་ཁོ་ན་ཉིད་གཉིས་སུ་གནས་སོ། །དེ་ཡང་དང་པོ་ནི་གཞན་དུ་ཤེས་པར་བྱ་ཞིང༌། ཕྱི་མའི་དབང་དུ་བྱས་ནས་ཅུང་ཞིག་བརྗོད་པར་བྱའོ། །དེ་ལ་ཚེ་འདིའི་ཆེ་ཐབས་རྙེད་པ་དང་བཀུར་སྟི་དང༌༑ གྲགས་པ་ལ་མི་ལྟ་ཞིང༌། དངོས་པོའི་དེ་ཁོ་ན་ཉིད་ཤེས་པར་འདོད་པའི་སྐྱེས་བུ་དམ་པས་ནི། བྱང་ཆུབ་སེམས་དཔའ་རྟག་ཏུ་ངུ་ལྟར་ལུས་དང་སྲོག་ཀྱང་བཏང་ནས་ཤེས་རབ་ཀྱི་ཕ་རོལ་ཏུ་ཕྱིན་པ་ལ། གུས་སྦྱོར་དང་རྟག་སྦྱོར་གཉིས་ཀྱི་སྒོ་ནས་བརྩོན་པར་རིགས་ཏེ། བརྒྱ་པ་ལས། ཡང་དག་མཐོང་ན་གནས་མཆོག་ལ༑ ༑ཅུང་ཟད་མཐོང་ན་བཟང་འགྲོ་སྟེ། །དེ་ཕྱིར་ནང་བདག་བསམ་པ་ལ། ། མཁས་པས་རྟག་ཏུ་བློ་གྲོས་བསྐྱེད། །ཅེས་གསུངས་པའི་ཕྱིར་རོ། །དེ་ལ་ཐོག་མར་གསུང་རབ་སྤྱིའི་བརྡ་ཆད་ལ་གོ་བ་ཆགས་པའི་ཕྱིར་དང༌། བདག་མེད་ཕྲ་རགས་ཀྱི་རིམ་པ་ངེས་པར་བྱ་བའི་ཕྱིར་གྲུབ་མཐའ་སྨྲ་བ་རྣམས་ཀྱི་འདོད་པ་ཅུང་ཞིག་བརྗོད་པར་བྱའོ། ། ཀ༡ གྲུབ་མཐའ་སྨྲ་བ་སྤྱིར་བཤད་པ། གྲུབ་མཐའ་ཞེས་པ་ཡང་དུས་ཕྱིས་ཀྱི་གྲུབ་མཐའ་སྨྲ་བ་རྣམས་ཀྱིས་རྟོག་པས་བཏགས་ནས་བཞག་པ་ཙམ་མ་ཡིན་ཞིང༌། བཅོམ་ལྡན་འདས་ཉིད་ཀྱིས་མདོ་ལས་གསུངས་ཏེ། ལང་གཤེགས་ལས། ང་ཡི་ཆོས་ཚུལ་རྣམ་གཉིས་ཏེ། ། བསྟན་པ་དང་ནི་གྲུབ་མཐའོ། །བྱིས་པ་རྣམས་ལ་བསྟན་པ་བཤད། །རྣལ་འབྱོར་པ་ལ་གྲུབ་མཐའོ།

།བསྟན་པ་ཚིག་གི་སྡེབ་སྦྱོར་བྱིས་པ་འབྲིང༌། །རྣལ་འབྱོར་པ་ལ་རྟོགས་པ་བསྐྱེད་ཕྱིར་རོ། །ཞེས་ཇི་སྐད་གསུངས་པ་བཞིན་ནོ། །དེ་ལ་སྤྱིར་གང་ཟག་ལ་དབྱེ་ན་གཉིས། གྲུབ་མཐས་བློ་མ་བསྒྱུར་བ་དང༌། གྲུབ་མཐས་བློ་བསྒྱུར་བའོ། །དང་པོ་ནི། རང་གི་བློས་སྦྱར་བའི་གཞུང་ལུགས་ལ་མ་བརྟེན་པར་འཇིག་རྟེན་རྒན་པོའི་ལུགས་ཀྱི་རྗེས་སུ་འབྲངས་ནས་ཚེ་འདིའི་འདོད་པ་ཙམ་དོན་དུ་གཉེར་བར་བྱེད་པའོ། ། ཀ༢ ཕྱི་ནང་གི་གྲུབ་མཐའ་སོ་སོར་བཤད་པ་ལས། ཁ༡ ཕྱི་རོལ་པའི་གྲུབ་མཐའ་བཤད་པ། གཉིས་པ་ནི། དེ་ཙམ་གྱིས་ཆོག་པར་མི་འཛིན་པར་རང་རང་གི་བློས་སྦྱར་བའི་གཞུང་ལུགས་ལ་བརྟེན་ནས། རང་རང་གི་གྲུབ་པའི་མཐའ་སྨྲ་བར་བྱེད་པའོ༑ ༑དེ་ལ་དབྱེ་ན་གཉིས། ཕྱི་རོལ་པ་དང༌། ནང་པའོ། །དང་པོའི་མཚན་ཉིད། གྲུབ་མཐའ་སྨྲ་བའི་ནང་ཚན་གངཞིག དཀོན་མཆོག་གསུམ་ལ་སྐྱབས་སུ་མི་འགྲོ་ཞིང༌། དེ་ལས་གཞན་པའི་སྟོན་པ་ཡོད་པར་ཁས་ལེན་པ། དེ་ལ་གྲུབ་（༢ན）མཐའ་བསམ་གྱིས་མི་ཁྱབ་ཀྱང༌། བསྡུ་ན་སྟོན་པ་དགའ་ལྡན་ནས་འཛམ་བུའི་གླིང་དུ་བྱོན་པའི་དུས་སུ་མུ་སྟེགས་ཀྱི་སྟོན་པ་བཅོ་བརྒྱད་དར་བ་ཡིན་ཏེ། གང་ཞེ་ན། རྟོག་གེ་པ་དྲུག རྗེས་སུ་སྒྲོག་པ་དྲུག སྙོམ་པར་འཇུག་པ་དྲུག ཅེས་ལུང་གཞི་དང༌། མདོ་མངོན་པར་འབྱུང་བ་ལས་བཤད་དོ༑ ༑དང་པོ་དྲུག་ནི། འོད་སྲུངས་རྫོགས་བྱེད་ཀུན་ཏུ་རྒྱུ་གནག་ལྷས་ཀྱི་བུ། སྨྲ་འདོད་ཀྱི་བུ་ཡང་དག་རྒྱལ་བ་ཅན། མི་ཕམ་སྐྲའི་ལྭ་བ་ཅན། ཀ་ཏའི་བུ་ནོག་ཅན། གཅེར་བུ་གཉེན་གྱི་བུའོ། །གཉིས་པ་དྲུག་ནི། བྲམ་ཟེ་རྒྱུས་རྒྱལ། བྲམ་ཟེ་གནམ་ཏིག ༑བྲམ་ཟེ་བཟང་ལྡན། བྲམ་ཟེ་ཚངས་པའི་ཚེ། བྲམ་ཟེ་པདྨའི་སྙིང་པོ། བྲམ་ཟེ་དམར་པོའོ། །གསུམ་པ་དྲུག་ནི། རེང་བྱེད་ཀྱི་བུ་ལྷག་དཔྱོད། སྒྱུ་རྩལ་ཤེས་ཀྱི་བུ་རིང་འཕུར༑ ཀུན་ཏུ་རྒྱུ་ལེགས་བཟང༌། བྲམ་ཟེའི་བུ་ཀུན་རྒྱལ། དྲང་སྲོང་མ་བཅིངས་པ༑ ལྟེང་རྒྱས་འོད་སྲུངས་སོ། །དེ་དག་གི་རྗེས་འབྲངས་ལ། ཁྱབ་འཇུག་པ།

དབང་ཕྱུག་པ། རྒྱལ་བ་པ། སེར་སྐྱ་པ། ཕུར་བུ་པ་དང་ལྔ་ལ། རྟོག་གེ་སྡེ་ལྔར་གྲགས་ཤིང༌། རྩ་བའི་སྡེ་དྲུག་ཏུ་ཡང་བྱ་སྟེ། མུ་སྟེགས་བྱེ་བྲག་པ་དང༌། གྲངས་ཅན་པ་དང༌། སྤྱོད་པ་པ་དང༌། རིག་པ་ཅན་པ་དང༌། གཅེར་བུ་པ་དང༌། འཇིག་རྟེན་རྒྱང་འཕེན་པའོ། །དེ་རྣམས་ཀྱང་དང་པོ་རྣམས་རྟག་པར་ལྟ་བ་དང༌། ཕྱི་མ་ཆད་པར་ལྟ་བ་གཉིས་སུ་འདུས་སོ། །དེ་ཡང་ཆད་པར་ལྟ་བ་རྣམས་ཀྱིས་ནི་ཐར་པ་དང་ཐམས་ཅད་མཁྱེན་པ་དང་སྤྱི་དང་འཇིག་རྟེན་ཕ་རོལ་རྣམས་གཞལ་བྱ་མ་ཡིན་ཏེ། དངོས་པོར་མེད་པའི་ཕྱིར་རོ། །དཔེར་ན་ནམ་མཁའི་པདྨོ་བཞིན་ནོ། ། དེས་ན་གཞལ་བྱ་ལ་རང་མཚན་གྱིས་ཁྱབ་ཅིང༌། ཚད་མ་ལ་མངོན་སུམ་ཚད་མ་གཅིག་པུས་ཁྱབ་པར་འདོད་དོ། །དེ་ཡང་ཚེ་སྔ་མ་མེད་པས་ཚེ་འདིའི་ལུས་སྔ་མའི་ལས་ཉོན་གྱིས་འཕངས་པ་མ་ཡིན། སྐྱེ་བ་ཕྱི་མ་མེད་པས་དགེ་བ་སྤྱད་ཀྱང་མ་འོངས་པ་ན་རྣམ་སྨིན་འཐོབ་རྒྱུ་མེད། སྡིག་པ་སྤྱད་ཀྱང་སྡུག་བསྔལ་མྱོང་རྒྱུ་མེད། དེས་ན་ཚེ་འདིའི་བདེ་བ་ཙམ་ཞིག་དོན་དུ་གཉེར་བར་བྱེད་ལ། ཕྱི་མ་ཕན་ཆད་མ་ཡིན་ཏེ། དགོས་པ་མེད་པའི་ཕྱིར་རོ། །རྟག་པར་ལྟ་བ་རྣམས་ཀྱིས་ནི་ཚེ་ཕྱི་མ་ལྷ་མིའི་བདེ་བ་ཙམ་ཡོད་པར་མཐུན་ལ། སྤྱོད་པ་བ་མ་གཏོགས་པ་གཞན་རྣམས་ཀྱིས་ཐར་པ་ཡོད་པར་འདོད་ཅིང་ཐམས་ཅད་མཁྱེན་པ་མེད་པར་འདོད་དོ། །ལས་འབྲས་ཀྱི་རྟེན་དུ་བདག་རྟག་པ༑ གཅིག་པུ། རང་དབང་ཅན་ཁས་ལེན་དགོས་ཏེ། གཞན་དུ་ན་ལས་བྱས་པ་ཆུད་ཟོས་པ་དང༌། མ་བྱས་པ་དང་ཕྲད་པའི་ཉེས་པར་འགྱུར་བའི་ཕྱིར་རོ། །དེ་ཡང་ཚད་མས་གྲུབ་པའི་དོན་འཇོག་པ་དང༌། སྤྱི་དང་གཞི་མཐུན་ལ་སོགས་པའི་ཐ་སྙད་འཇོག་པར་བྱེད་པ་ལ། སྤྱི་ཆ་མེད་དང་ཡན་ལག་ཅན་ཆ་མེད་ཁས་ལེན་པར་བྱེད་དོ། །དེས་ན་རྟག་པས་འབྲས་བུ་སྐྱེད་པ་དང༌། རགས་པ་ཡན་ལག་ཅན་གྱི་ཆ་མེད་དང༌། འཕྲོད་འདུས་ཀྱི་འབྲེལ་བ་ལ་སོགས་པ་རྟོག་པས་སྒྲོ་（༢བ）བཏགས་པའི་ཆོས་ཁས་བླངས་པའི་སྒོ་ནས་ཚད་མས་གྲུབ་པའི་དོན་འཇོག་པ་འདི་ནི་ནང་སྡེ་གྲུབ་མཐའ་སྨྲ་བ་རྣམས་ལ་དམན་པའི་ཁྱད་ཆོས་ཡིན་ཞིང༌།

ཚད་མས་གྲུབ་པའི་དོན་འཇོག་པ་ལ་བློ་གྲོས་རྩིང་བར་ཡང་བསྟན་ནོ།། །། ཁ༢ ནང་པ་སངས་རྒྱས་པའི་གྲུབ་མཐའ་བྱེ་བྲག་ཏུ་བཤད་པ། གཉིས་པའི་མཚན་ཉིད། གྲུབ་མཐའ་སྨྲ་བའི་ནང་ཚན་གང་ཞིག དཀོན་མཆོག་གསུམ་ལ་སྐྱབས་སུ་འགྲོ་ཞིང༌། བདག་མེད་པའི་ལྟ་བ་ཁས་ལེན་པར་བྱེད་པའོ། །འདི་ལ་ཁ་ཅིག་ན་རེ། ནང་སྡེ་ཡིན་ན་བདག་མེད་པའི་ལྟ་བ་ཁས་ལེན་པས་མ་ཁྱབ་སྟེ། ནང་སྡེ་བྱེ་བྲག་སྨྲ་བའི་ནང་ཚན་གནས་མ་བུ་པའི་སྡེ་པ་ཁ་ཅིག་གིས་བརྗོད་དུ་མེད་པའི་བདག་ཁས་ལེན་པའི་ཕྱིར་རོ་ཞེ་ན། སྐྱོན་མེད་དེ། བརྗོད་དུ་མེད་པའི་བདག་ནི་ལས་འབྲས་ཀྱི་རྟེན་དུ་གྱུར་པའི་བདག་ཡིན་པར་འདོད་ལ། བདག་མེད་ཅེས་པའི་མེད་རྒྱུའི་བདག་ནི་གང་ཟག་རང་རྐྱ་ཐུབ་པའི་རྫས་ཡོད་དུ་འདོད་པའི་ཕྱིར་རོ། །དཔེར་ན་བུམ་པ་མེད་པར་ཁས་བླངས་པ་དང༌། སྣམ་བུ་ཡོད་པར་ཁས་བླངས་པ་གཉིས་མི་འགལ་བ་བཞིན་ནོ། །ཕྱི་ནང་གི་ཁྱད་པར་ཡང༌། རྟེན་གྱི་དང༌། ལྟ་བའི་དང༌། སྤྱོད་པའི་སྒོ་ནས་འབྱེད་པའོ། །དང་པོ་ནི༑ ནང་སྡེ་རྣམས་དཀོན་མཆོག་གསུམ་ལ་སྐྱབས་སུ་འགྲོ་ཞིང༌། ཕྱི་རོལ་པ་རྣམས་དེ་ལས་གཞན་ཁྱབ་འཇུག་དང་དབང་ཕྱུག་སོགས་ལ་སྐྱབས་སུ་འགྲོ་བར་བྱེད་དོ། །གཉིས་པ་ནི། ནང་སྡེ་རྣམས་ལྟ་བ་བཀའ་རྟགས་ཀྱི་ཕྱག་རྒྱ་བཞི་ལ་བརྟེན་ནས་བདག་མེད་པ་ཁས་ལེན་པར་བྱེད་དོ། །བཞི་གང་ཞེ་ན། འདུས་བྱས་ཐམས་ཅད་ནི་མི་རྟག་པ། ཆོས་ཐམས་ཅད་ནི་བདག་མེད་པ། ཟག་པ་དང་བཅས་པ་ཐམས་ཅད་ནི་སྡུག་བསྔལ་བ། མྱ་ངན་ལས་འདས་པ་ཐམས་ཅད་ནི་ཞི་བ་ཞེས་པའོ༑ ༑ཕྱི་རོལ་པ་རྣམས་དེ་ལས་ལྡོག་སྟེ་ཁས་ལེན་པར་བྱེདདོ། །གསུམ་པ་ནི། ནང་སྡེ་རྣམས་བཅོམ་ལྡན་འདས་ཀྱི་གནང་བཀག་གི་བསླབ་པ་ལ་འཇུག་པར་བྱེད་དོ། །ཕྱི་རོལ་པ་རྣམས་དེ་ལས་གཞན་འདོད་པ་བསོད་ནམས་ཀྱི་མཐའ་དང༌། ངལ་ཞིང་དུབ་པའི་མཐའ་དཀའ་ཐུབ་སོགས་ལ་སྤྱོད་པར་བྱེད་དོ། །ནང་པའི་སྡེ་པ་ལ་དབྱེ་ན། ཡེ་ཤེས་སྙིང་པོ་ཀུན་ལས་བཏུས་ལས། སངས་རྒྱས་ཆོས་ཀྱི་རྣམ་པ་བཞིར།

།ཡིད་འདོད་རྣམས་ཀྱི་མངོན་མཐོང་སྟེ། །བྱེ་བྲག་སྨྲ་ལ་སོགས་པའི་ལམ། །བཤད་པས་དེ་ཉིད་སྒྲུབ་པའོ། །ཞེས་གསུངས་པ་ལྟར། བྱེ་བྲག་ཏུ་སྨྲ་བ། མདོ་སྡེ་པ། སེམས་ཙམ་པ། དབུ་མ་པའོ། ། ག༡ བྱེ་བྲག་སྨྲ་བའི་ལུགས་བཤད་པ། མཚན་ཉིད། དབྱེ་བ། སྒྲ་བཤད་པ། དེ་དག་གིས་ཇི་ལྟར་འདོད་པའི་ཚུལ་ལོ།། དང་པོ་ནི། ནང་སྡེ་གྲུབ་མཐའ་སྨྲ་བའི་ནང་ཚན་གང་ཞིག རང་རིག་ཚད་མ་མི་འདོད་ཅིང་བློས་ཕྱི་རོལ་གྱི་དོན་རྣམ་མེད་དུ་རྟོགས་པར་འདོད་པའོ། །གཉིས་པ་ནི༑ ཁ་ཆེ་བྱེ་བྲག་ཏུ་སྨྲ་བ་དང༌། ཉི་འོག་བྱེ་བྲག་ཏུ་སྨྲ་བ་གཉིས་སོ། །གསུམ་པ་ནི། ཅིའི་ཕྱིར་བྱེ་བྲག་ཏུ་སྨྲ་བ་ཞེས་ཟེར་ཞེ་ན། དུས་གསུམ་རྫས་ཀྱི་བྱེ་བྲག་ཏུ་སྨྲ་བས་ན་བྱེ་བྲག་ཏུ་སྨྲ་བའམ། བྱེ་བྲག་བཤད་མཛོད་ཆེན་མོའི་རྗེས་སུ་འབྲངས་ནས་རང་（༣ན）གི་གྲུབ་པའི་མཐའ་སྨྲ་བར་བྱེད་པས་ན་བྱེ་བྲག་ཏུ་སྨྲ་བ་ཞེས་ཀྱང་ཟེར་རོ། །བཞི་པ་ལ་གསུམ། གཞིའི་དང༌། ལམ་གྱི་དང༌། འབྲས་བུའི་ཆོས་གཏན་ལ་དབབ་པའོ། །དང་པོ་ནི། ཤེས་བྱ་ཐམས་ཅད་གཞི་ལྔར་འདུས་པ་ཡིན་ཏེ། དེ་ཡང་སྣང་བ་གཟུགས་ཀྱི་གཞི། གཙོ་བོ་སེམས་ཀྱི་གཞི། འཁོར་སེམས་བྱུང་གི་གཞི༑ ལྡན་པ་མ་ཡིན་པ་འདུ་བྱེད་ཀྱི་གཞི། ཆོས་ཐམས་ཅད་ཀྱི་དེ་བཞིན་ཉིད་འདུས་མ་བྱས་ཀྱི་གཞིའོ། །དེ་དག་ཐམས་ཅད་ཀྱང་རྫས་སུ་གྲུབ་ཅིང་དངོས་པོར་ཡང་འདོད་དེ། སོ་སོར་བརྟགས་འགོག་དང༌། བརྟགས་མིན་གྱི་འགོག་པ་དང༌༑ འདུས་མ་བྱས་ཀྱི་ནམ་མཁའ་གསུམ་རྟག་པའི་དངོས་པོར་འདོད་ཅིང༌། དོན་ལྔ་དང་ཤེས་པ་རྣམས་མི་རྟག་པའི་དངོས་པོར་འདོད་དོ། །བསྡུ་ཚུལ་ཡང་གཉིས་ཏེ། རྫས་བཏགས་གཉིས་སུ་བསྡུ་ཚུལ་དང༌། བདེན་པ་གཉིས་སུ་བསྡུ་ཚུལ་ལོ། །དང་པོ་ནི། ཤེས་པ་ཐམས་ཅད་དང༌། རྡུལ་ཕྲན་ཆ་མེད་དང༌། ཁ་དོག་རྣམས་རྫས་ཡོད་དུ་འདོད་དོ། །བུམ་སོགས་ཀྱི་དབྱིབས་དང༌། ཆུ་དང༌། འདུས་མ་བྱས་དང༌། ལྡན་མིན་འདུ་བྱེད་སོགས་བཏགས་ཡོད་དུ་འདོད་དོ། །གཉིས་པ་ནི། རྫས་ཡོད་རྣམས་དོན་དམ་བདེན་པ་དང༌།

བཏགས་ཡོད་རྣམས་ཀུན་རྫོབ་བདེན་པར་འདོད་དོ། །དེ་ཡང་མཛོད་ལས། གང་ལ་བཅོམ་དང་བློ་ཡི་གཞན། །བསལ་ན་དེ་བློ་མི་འཇུག་པ། །བུམ་ཆུ་བཞིན་དུ་ཀུན་རྫོབ་ཏུ། །ཡོད་དེ་དོན་དམ་ཡོད་གཞན་ནོ། །ཞེས་གསུངས་པའི་ཕྱིར་རོ། །དེས་ན་དོན་དམ་བདེན་པའི་མཚན་ཉིད༑ བཅོམ་གཞིག་གི་བློ་འདོར་དུ་མི་རུང་བའི་ཆོས། ཀུན་རྫོབ་བདེན་པའི་མཚན་ཉིད། བཅོམ་གཞིག་གི་བློ་འདོར་དུ་རུང་བའི་ཆོས། དུས་གསུམ་གྱི་འདོད་ཚུལ་ལ་ཡང༌། མཛོད་ལས། རྣམ་བཞི་དངོས་དང་མཚན་ཉིད་དང༌། །གནས་སྐབས་གཞན་གཞན་འགྱུར་ཞེས་བྱ། །གསུམ་པ་བཟང་སྟེ་བྱ་བ་ཡིས། །དུས་རྣམས་རྣམ་གཞག །ཅེས་གསུངས་པ་ལྟར། བཙུན་པ་ཆོས་སྐྱོབ་ནི། མྱུག་སོགས་རྣམས་དུས་སུ་འཇུག་པ་ན། འདས་མ་འོངས་ད་ལྟར་དུས་གསུམ་གྱི་དངོས་པོ་གཞན་དུ་འགྱུར་གྱི་རྫས་ནི་མི་འདོར་སྟེ། དཔེར་ན་གསེར་གྱི་བུམ་པ་བཤིགས་ནས་སྣོད་གཞན་བྱེད་པ་དང་འོ་མ་ཞོར་འགྱུར་བ་ལ་རོ་གཞན་དུ་འགྱུར་གྱི་ཁ་དོག་གཞན་དུ་མི་འགྱུར་བ་བཞིན་ནོ། །ཞེས་སོ། །བཙུན་པ་དབྱངས་སྒྲོག་ནི། དུས་རེ་རེ་ཡང་དུས་གསུམ་གའི་མཚན་ཉིད་དང་ལྡན་ཡང་མཚན་ཉིད་ཤས་ཆེ་ཆུང་གི་སྒོ་ནས་འཇོག་པར་བྱེད་པས་མཚན་ཉིད་གཞན་དང་གཞན་དུ་འགྱུར་གྱི་རྫས་ནི་མ་ཡིན་ཏེ། དཔེར་ན་འགའ་ཞིག་དྲི་ལ་ཆགས་པ་ཤས་ཆེ་ཡང༌། རོ་ལ་སོགས་པ་གཞན་ལ་ཆགས་བྲལ་མ་ཡིན་པ་བཞིན་ནོ། །ཞེས་སོ། །བཙུན་པ་དབྱིག་བཤེས་ནི༑ མྱུག་སོགས་དངོས་པོ་གཅིག་ཀྱང་དུས་གསུམ་གནས་སྐབས་སོ་སོར་ཕྱིན་པའི་ཚེ་ན་བྱ་བ་བྱེད་པ་དང་མི་བྱེད་བའི་སྒོ་ནས་དུས་གསུམ་དུ་འཇོག་པར་བྱེད་དེ༑ དཔེར་ན་རྩིས་རྡོ་གཅིག བཅུ་དང༌། བརྒྱ་དང༌།（༣བ）སྟོང་གི་ཤོ་མིག་ཏུ་བཞག་པའི་ཚེ་ན། བཅུ་རྡོ་ལ་སོགས་པར་འཇོག་པ་བཞིན་ནོ། །ཞེས་སོ། །བཙུན་པ་སངས་རྒྱས་ལྷ་ནི། དངོས་པོ་གཅིག་ཀྱང་སྔ་མ་དང་ཕྱི་མ་ལ་ལྟོས་ནས་དུས་གཞན་དང་གཞན་དུ་འཇོག་སྟེ། དཔེར་ན་བུད་མེད་གཅིག་སོ་སོ་ལ་ལྟོས་ནས་མ་དང་བུ་མོར་འཇོག་པ་བཞིན་ནོ།

།ཞེས་འདོད་དོ། །གཉིས་པ་ལ་གཉིས། ཡུལ་བདག་མེད་ཀྱི་དོན་གཏན་ལ་དབབ་པ་དང༌། ཡུལ་ཅན་ཤེས་པའི་རྣམ་གཞག་གོ །དང་པོ་ནི་ཀུན་བཏགས་དང༌། ལྷན་སྐྱེས་གཉིས་ཡིན་ལ་དེ་ཡང་ཀུན་བཏགས་ནི་ཕྱི་རོལ་པས་འདོད་པའི་ཕུང་པོ་ལྔ་དང་་་་མཚན་ཉིད་མི་མཐུན་པའི་རྟག་གཅིག་རང་དབང་ཅན་གྱི་བདག་དང༌། དེ་བདེན་པར་འཛིན་པ་ཀུན་བཏགས་དང༌། ལྷན་སྐྱེས་ནི་གང་ཟག་རང་རྐྱ་ཐུབ་པའི་རྫས་ཡོད་དང༌། དེ་བདེན་པར་འཛིན་པ་ལྷན་སྐྱེས། དེ་གཉིས་ཀྱི་ཞེན་ཡུལ་བཀག་པ་བདག་མེད་པའི་དོན་ཡིན་ནོ། ། གཉིས་པ་ནི། རྣམ་ཤེས་ཚོགས་དྲུག་ཏུ་འདོད་ཅིང༌། ཀུན་གཞི་དང་ཉོན་ཡིད་གཉིས་མི་འདོད། ཚད་མ་ལ་མངོན་རྗེས་གཉིས་སུ་གྲངས་ངེས་ཤིང༌། མངོན་སུམ་ལ་ཡིད་ཀྱི་མངོན་སུམ། དབང་པོའི་མངོན་སུམ། རྣལ་འབྱོར་མངོན་སུམ་ཚད་མ་གསུམ་འདོད་ལ། རང་རིག་མངོན་སུམ་མི་འདོད། ཤེས་པས་ཡུལ་རྟོགས་པ་ཡང་རྣམ་མེད་དུ་རྟོགས་པར་འདོད་ཅིང་རྣམ་བཅས་སུ་རྟོགས་པར་མི་འདོད༑ གཙོ་བོ་སེམས་དང༌། འཁོར་སེམས་བྱུང་གཉིས་རྫས་ཐ་དད་དུ་འདོད་དོ། ། གསུམ་པ་ནི། དགྲ་བཅོམ་པ་ལས་ཉམས་པ་སྲིད་ཅིང་མཐར་ཐུག་ཐེག་པ་གསུམ་དུ་ངེས་པར་འདོད་དོ། ། ག༢ མདོ་སྡེ་པའི་ལུགས་བཤད་པ། མཚན་ཉིད། དབྱེ་བ། སྒྲ་བཤད་པ། དེ་དག་གིས་ཇི་ལྟར་འདོད་པའི་ཚུལ་ལོ༑ ༑དང་པོ་ནི། ནང་སྡེ་གྲུབ་མཐའ་སྨྲ་བའི་ནང་ཚན་གང་ཞིག རང་རིག་ཚད་མ་དང་ཕྱི་རོལ་གྱི་དོན་གཉིས་ཀ་བདེན་པར་འདོད་པའོ། །གཉིས་པ་ནི། དབུ་མ་རྒྱན་གྱི་འགྲེལ་པ་ལས་གསུངས་པ་ལྟར། སྣ་ཚོགས་གཉིས་མེད་པའི་དང༌། གཟུང་འཛིན་གྲངས་མཉམ་པའི་དང༌། སྒོ་ང་ཕྱེད་ཚལ་བའི་མདོ་སྡེ་པའོ། །གསུམ་པ་ནི། ཅིའི་ཕྱིར་མདོ་སྡེ་པ་ཞེས་ཟེར་ཞེ་ན། གཙོ་ཆེར་བཅོམ་ལྡན་འདས་ཀྱིས་གསུངས་པའི་མདོ་སྡེའི་རྗེས་སུ་འབྲངས་ནས་རང་གི་གྲུབ་པའི་མཐའ་སྨྲ་བར་བྱེད་པས་ན་མདོ་སྡེ་པ་ཞེས་པའམ། ཆོས་ཐམས་ཅད་དཔེའི་སྒོ་ནས་སྟོན་པ་ལ་མཁས་པས་ན་དཔེ་སྟོན་པ་ཞེས་ཀྱང་འགྲེལ་པ་ཁ་ཅིག་ལས་གསུངས་སོ།

།བཞི་པ་ལ་གསུམ། གཞིའི་དང༌། ལམ་གྱི་དང༌། འབྲས་བུའི་ཆོས་གཏན་ལ་དབབ་པའོ། །དང་པོ་ནི། གཞི་ཐམས་ཅད་བཞིར་བསྡུ་བ་ཡིན་ཏེ། དེ་ལ་རྫས་བཏགས་གཉིས་སུ་དང༌། བདེན་པ་གཉིས་སུ་དང༌། རང་སྤྱི་གཉིས་སུ་བསྡུ་བའི་ཚུལ་དང༌། དུས་གསུམ་ཇི་ལྟར་འདོད་པའི་ཚུལ་ལོ། །དང་པོ་ནི། བྱེ་བྲག་ཏུ་སྨྲ་བའི་སྐབས་ལྟར་རོ། །གཉིས་པ་ནི། དངོས་པོ་ཐམས་ཅད་དོན་དམ་བདེན་པ་དང༌༑ དེ་ལས་གཞན་པ་ཐམས་ཅད་ཀུན་རྫོབ་བདེན་པར་འདོད་དོ།། དེས་ན་ཀུན་རྫོབ་བདེན་པའི་མཚན་ཉིད། རིགས་པས་དཔྱད་མི་བཟོད་པར་བློས་བཏགས་པ་ཙམ་དུ་གྲུབ་པ། དཔེར་ན་བུམ་པའི་སྒྲ་དོན་ལྟ་བུའོ། །（༤ན）དོན་དམ་བདེན་པའི་མཚན་ཉིད། རིགས་པས་དཔྱད་བཟོད་དུ་གྲུབ་པ། དཔེར་ན་རྡུལ་ཕྲན་ཆ་མེད་ལྟ་བུའོ། །གསུམ་པ་ནི། དོན་དམ་བདེན་པ་རང་མཚན་དང༌། ཀུན་རྫོབ་བདེན་པ་སྤྱི་མཚན་དུ་འདོད་དོ། །བཞི་པ་ནི། འདས་མ་འོངས་གཉིས་རྫས་སུ་མ་གྲུབ་ཅིང༌། ད་ལྟ་བ་ཁོ་ན་རྫས་སུ་གྲུབ་པར་འདོད་དོ། ཁ་ཅིག་མ་འོངས་པ་རྫས་སུ་གྲུབ་ཅེས་འདོད་པ་ཡང་ཡོད་དེ། གང་བདེ་དཔྱད་པར་བྱའོ། །དེ་ལ་མ་འོངས་པའི་མཚན་ཉིད༑ མ་འོངས་པའི་དུས་ཀྱི་བྱ་བ་དང་ལྡན་པ་གང་ཞིག ད་ལྟར་བའི་དུས་སུ་མ་སྐྱེས་པའི་ཆ། དཔེར་ན་མྱུ་གུ་འབྱུང་རུང་གི་བྱ་བ་དང་ལྡན་ཡང་མྱུ་གུར་མ་སྐྱེས་པའི་ཆ་ལྟ་བུའོ། །འདས་པའི་མཚན་ཉིད། 

ད་ལྟར་བའི་བྱ་བ་དང་བྲལ་ནས་འགགས་པ། དཔེར་ན་མྱུ་གུའི་ཞིག་པ་ལྟ་བུའོ། །དེ་ཡང་མྱུ་གུའི་རིགས་འདྲའི་རྒྱུན་འགགས་པའོ། །ད་ལྟར་བའི་མཚན་ཉིད། འགག་བཞིན་པའི་བྱ་བ་དང་ལྡན་ཞིང་མ་འགགས་པའི་དངོས་པོ། དཔེར་ན་མྱུ་གུ་ལྟ་བུའོ། ཁ་སང་དང་འདས་པའི་བུམ་པ་ལྟ་བུ་ནི་འདས་པ་མ་ཡིན་ཏེ། གཞན་དུ་ན་བསྐལ་བ་དང་པོའི་མི་ཡང་འདས་པར་འགྱུར་ལ། འདོད་ན། རྟག་པར་འགྱུར་བ་དང༌། ད་ལྟ་བ་ཡིན་ན་དུས་ཀྱི་ཐུང་མཐའི་སྐད་ཅིག་མ་གཅིག་ཁོ་ན་ལ་འཇོག་དགོས་པ་དང༌། ད་ལྟར་བ་ལ་རྒྱུ་འབྲས་ཀྱི་རྣམ་གཞག་མི་རུང་བ་སོགས་ཀྱི་སྐྱོན་དུ་མར་འགྱུར་རོ། །གལ་ཏེ་འདས་མ་འོངས་ཀྱི་བུམ་པ་མ་གྲུབ་ན། བུམ་པ་ཞེས་པའི་སྒྲ་དེ་དུས་གསུམ་གའི་བུམ་པ་ལ་དངོས་མིང་དུ་འཇུག་པ་མ་ཡིན་པར་འགྱུར་རོ། །དེས་ན་བུམ་པའི་འདས་པ་དང་བུམ་པའི་མ་འོངས་པ་ནི་འདས་པ་དང་མ་འོངས་པ་ཡིན་ཞིང༌། འདས་པའི་བུམ་པ་དང༌། མ་འོངས་པའི་བུམ་པ་ནི་ད་ལྟར་བ་ཡིན་ནོ། །གཉིས་པ་ལ་གཉིས་ཡུལ་བདག་མེད་པའི་དོན་གཏན་ལ་དབབ་པ་དང༌། ཡུལ་ཅན་ཤེས་པའི་རྣམ་གཞག་གོ །དང་པོ་ནི། བྱེ་བྲག་སྨྲ་བའི་སྐབས་བཞིན་ཏེ། དོན་སྨྲ་གཉིས ་ ཀས་ཀྱང་བདག་དེ་ཙམ་ཞིག་བཀག་པས། བཅོམ་ལྡན་འདས་ཀྱིས་བདག་མེད་པར་གསུངས་པའི་དོན་ཡོངས་སུ་རྫོགས་པར་རྟོགས་ནུས་ཤིང༌། དེ་ལས་ལྷག་པའི་བདག་མེད་གཏན་ལ་དབབ་རྒྱུ་མེད་དོ། །དེ་ལྟ་བུའི་གང་ཟག་གི་བདག་འཛིན་ཡང༌། འཁོར་བའི་རྩ་བ་བྱེད་ཅིང་དེ་ལོག་པས་འཁོར་བ་ལྡོག་པར་འདོད་དོ། །ཆོས་ཀྱི་བདག་མེད་ཁས་མི་ལེན་ཅིང་ཡུལ་ཅན་ཤེས་པ་དང༌། ཡུལ་གཟུགས་སོགས་བདེན་པར་འདོད་དོ། །གཉིས་པ་ནི། རྣམ་ཤེས་ཚོགས་དྲུག་ཏུ་འདོད་ཅིང་ཀུན་གཞི་དང༌། ཉོན་ཡིད་གཉིས་མི་འདོད་དོ། །ཚད་མ་ལ་ཡང་མངོན་རྗེས་གཉིས་སུ་གྲངས་ངེས་ཤིང༌༑ མངོན་སུམ་ལ། ཡིད་ཀྱི་མངོན་སུམ། དབང་པོའི་མངོན་སུམ། རང་རིག་མངོན་སུམ། རྣལ་འབྱོར་མངོན་སུམ་དང་བཞིར་འདོད་དོ། །ཤེས་པས་ཡུལ་རྟོགས་པ་ཡང་རྣམ་བཅས་སུ་རྟོགས་པར་འདོད་ཅིང༌།

རྣམ་མེད་དུ་རྟོགས་པར་མི་འདོད༑ སེམས་སེམས་བྱུང་གཉིས་རྫས་གཅིག་ཏུ་འདོད་དོ། །གསུམ་པ་ནི། འཕགས་པའི་སྤངས་རྟོགས་ལ་ཉམས་པ་མི་སྲིད་ཅིང༌། མཐར་ཐུག་（༤བ）ཐེག་པ་གསུམ་དུ་ངེས་པར་འདོད་དོ། །འཕགས་པའི་སྤངས་རྟོགས་ལས་ཉམས་པ་སྲིད་ཅེས་གསུངས་པ་ཡང༌། གནས་སྐབས་འགའ་ཞིག་ཏུ་ཏིང་ངེ་འཛིན་གྱི་བདེ་བ་ཉམས་པ་ལ་བྱེད་དོ། །དོན་སྨྲ་གཉིས་ཀྱིས་དངོས་པོ་བདེན་གྲུབ་ཁས་ལེན་དགོས་པའི་རྒྱུ་མཚན་ཡང༌། ལས་འབྲས་ཁས་ལེན་དགོས་ལ༑ དེ་འཇོག་པ་ལ་བདེན་གྲུབ་ཁས་ལེན་དགོས་པའི་ཕྱིར་རོ། །དེ་ཡང་ཕྱི་རོལ་གྱི་དོན་བདེན་གྲུབ་འདོད་པ་ལ་རྡུལ་ཕྲན་ཆ་མེད་དང༌། ཤེས་པ་བདེན་གྲུབ་འདོད་པ་ལ་སྐད་ཅིག་ཆ་མེད་ཁས་ལེན་དགོས་སོ། །གཞན་དུ་ན་རགས་པ་མ་གྲུབ་པར་འགྱུར་ཏེ། རྡུལ་ཕྲན་ཆ་མེད་མ་གྲུབ་པའི་ཕྱིར་རོ། ཁྱབ་པ་ཡོད་དེ། རྡུལ་ཕྲན་ཆ་མེད་དུ་མ་ཚོགས་པ་ལ་རགས་པར་འཇོག་བའི་ཕྱིར་རོ། །ཤེས་པའི་རྒྱུན་མ་གྲུབ་པར་འགྱུར་ཏེ། ཤེས་པ་སྐད་ཅིག་ཆ་མེད་མ་གྲུབ་པའི་ཕྱིར་རོ། ཁྱབ་པ་ཡོད་དེ་ཤེས་པ་སྐད་ཅིག་སྔ་ཕྱི་དུ་མ་ཆ་ཤས་སུ་ལྡན་པ་ལ་ཤེས་པའི་རྒྱུན་འཇོག་དགོས་པའི་ཕྱིར་རོ། །གཞན་ཡང་དངོས་པོ་ལ་ཆ་བཅས་ཀྱིས་ཁྱབ་ན། གཟུགས་ཀྱི་ཆུང་མཐའ་གྲུབ་བམ་མ་གྲུབ། གྲུབ་ན་དེ་ལ་ཤར་ཆ་སོགས་ཡོད་དམ་མེད༑ ཡོད་ན་དེ་ཆུང་མཐའ་ཡིན་པར་འགལ་ལ། མེད་ན་ཆེ་མཐའ་ཡང་མ་གྲུབ་པར་འགྱུར་རོ། །དེའི་ཕྱིར་སྐད་ཅིག་ཆ་མེད་དང༌། རྡུལ་ཕྲན་ཆ་མེད་གཉིས་ཁས་ལེན་དགོས་སོ། ། ག༣ སེམས་ཙམ་པའི་ལུགས་བཤད་པ། མཚན་ཉིད། དབྱེ་བ། སྒྲ་བཤད་པ། དེ་དག་གིས་ཇི་ལྟར་འདོད་པའི་ཚུལ་ལོ༑ ༑དང་པོ་ནི། ཐེག་པ་ཆེན་པོའི་གྲུབ་མཐའ་སྨྲ་བའི་ནང་ཚན་གང་ཞིག ཕྱི་རོལ་གྱི་དོན་མི་འདོད་ཅིང་རང་རིག་ཚད་མ་བདེན་པར་འདོད་པའོ། །གཉིས་པ་ལ་གཉིས། སེམས་ཙམ་རྣམ་བདེན་པ་དང༌། རྣམ་རྫུན་པའོ། །དང་པོ་ལ། སྣ་ཚོགས་གཉིས་མེད་པ་དང༌། གཟུང་འཛིན་གྲངས་མཉམ་པ་དང༌། སྒོ་ང་ཕྱེད་ཚལ་པའི་སེམས་ཙམ་རྣམ་བདེན་པའོ།

།གཉིས་པ་ལ། དྲི་བཅས་རྣམ་རྫུན་པ་དང༌། དྲི་མེད་རྣམ་རྫུན་པའོ། །དེ་ལ་སྐབས་འདིར་མདོ་སྡེ་པ་དང༌། སེམས་ཙམ་པ་གཉིས་ཀྱི་སྣ་ཚོགས་གཉིས་མེད་པ་སོགས་ཀྱི་སྒྲའི་དོན་ཕྱོགས་གཅིག་ཏུ། བཤད་པ་ནི། ཅིའི་ཕྱིར་སྣ་ཚོགས་གཉིས་མེད་པ་ཞེས་བྱ་ཞེ་ན། སྔོར་སྣང་དབང་ཤེས་ཀྱི་དམིགས་རྐྱེན་དུ་གྱུར་པའི་སྔོན་པོ་དང་གྲུབ་བདེ་རྫས་གཅིག་པའི་སྔོན་པོའི་སྟེང་གི་བྱས་མི་རྟག་སོགས་ཇི་སྙེད་ཡོད་པ་དེ་སྙེད་ཀྱིས་ཡུལ་ཅན་དེ་ལ་རྣམ་པ་གཏད་ཀྱི། ཡུལ་ཅན་དེ་ལ་སྔོན་པོའི་བྱས་མི་རྟག་སོགས་ཇི་སྙེད་ཡོད་པ་དེ་སྙེད་ཀྱི་རྣམ་ལྡན་དུ་མ་སྐྱེས་པར་སྔོ་ཙམ་ཞིག་གི་རྣམ་ལྡན་དུ་སྐྱེས་ཏེ། དཔེར་ན་ཁྲ་བོ་འཛིན་པའི་མིག་ཤེས་དེ་ལ་ཁྲ་བོའམ་སྔཽ་སེར་སོགས་གྲངས་ཇི་སྙེད་ཡོད་པ་དེ་སྙེད་ཀྱིས་རྣམ་པ་གཏད་ཀྱང༌། ཁྲ་འཛིན་མིག་ཤེས་དེ་ལ་ཁྲ་ཙམ་ཅིག་གི་རྣམ་ལྡན་དུ་སྐྱེས་པ་བཞིན་ནོ། །དེའི་ཕྱིར་སྣ་ཚོགས་གཉིས་མེད་པ་ཞེས་བྱའོ། །ཅིའི་ཕྱིར་གཟུང་འཛིན་གྲངས་མཉམ་པ་ཞེས་བྱ་ཞེ་ན། སྔོར་སྣང་དབང་ཤེས་ཀྱི་དམིགས་རྐྱེན་དུ་གྱུར་བའི་སྔོན་པོ་དང་གྲུབ་བདེ་རྫས་གཅིག་པའི་སྔོན་པོའི་སྟེང་གི་བྱས་མི་རྟག་སོགས་ཇི་སྙེད་（༥ན）ཡོད་པ་དེ་སྙེད་ཀྱིས་ཡུལ་ཅན་དེ་ལ་རྣམ་པ་གཏད་ལ། ཡུན་ཅན་དེ་ལ་ཡང་སྔོ་སོགས་གྲངས་ཇི་སྙེད་ཡོད་པ་དེ་སྙེད་ཀྱི་རྣམ་ལྡན་དུ་སྐྱེས་ཏེ། དཔེར་ན་ཁྲ་འཛིན་མིག་ཤེས་དེ་ལ་ཁྲ་བོའི་སྔོ་སེར་སོགས་གྲངས་ཇི ་ སྙེད་ཡོད་པ་དེ་སྙེད་ཀྱིས་རྣམ་པ་གཏད་ལ། ཁྲ་འཛིན་དེ་ཡང་ཁྲ་བོའི་སྔོ་སེར་སོགས་ཇི་སྙེད་ཡོད་པ་དེ་སྙེད་ཀྱི་རྣམ་ལྡན་དུ་སྐྱེས་པ་བཞིན་ནོ། །དེའི་ཕྱིར་གཟུང་འཛིན་གྲངས་མཉམ་པ་ཞེས་བྱའོ། ། ཅིའི་ཕྱིར་སྒོ་ང་ཕྱེད་ཚལ་པ་ཞེས་བྱ་ཞེ་ན། སྔོར་སྣང་དབང་ཤེས་ཀྱི་དམིགས་རྐྱེན་དུ་གྱུར་པའི་སྔོན་པོ་དང་གྲུབ་བདེ་རྫས་གཅིག་པའི་སྔོན་པོའི་སྟེང་གི་བྱས་མི་རྟག་སོགས་ཇི་སྙེད་ཡོད་པ་དེ་སྙེད་ཀྱིས་རྣམ་པ་མི་གཏད་པར་སྔོ་ཙམ་ཞིག་གིས་རྣམ་པ་གཏད་ལ།

ཡུལ་ཅན་དེ་ལ་ཡང་སྔོ་སོགས་ཀྱི་གྲངས་ཇི ་ སྙེད་ཡོད་པ་དེ་སྙེད་ཡོད་པ་དེ་སྙེད་ཀྱི་རྣམ་ལྡན་དུ་མ་སྐྱེས་པར་སྔོ་ཙམ་ཞིག་གི་རྣམ་ལྡན་དུ་སྐྱེས་ཏེ། དཔེར་ན་ཁྲ་འཛིན་མིག་ཤེས་དེ་ལ་ཁྲ་བོའི་སྔོ་སེར་སོགས་ཇི ་ སྙེད་ཡོད་པ་དེ་སྙེད་ཀྱིས་རྣམ་པ་མ་གཏད་པར་ཁྲ་ཙམ་ཞིག་གིས་རྣམ་པ་གཏད་ལ། ཁྲ་འཛིན་དེ་ཡང་ཁྲ་བོའི་སྔོ་སེར་སོགས་ཇི་སྙེད་ཡོད་པ་དེ་སྙེད་ཀྱི་རྣམ་ལྡན་དུ་མ་སྐྱེས་པར་ཁྲ་ཙམ་ཞིག་གི་རྣམ་ལྡན་དུ་སྐྱེས་པ་བཞིན་ནོ། །དེའི་ཕྱིར་སྒོ་ང་ཕྱེད་ཚལ་བ་ཞེས་བྱའོ། ། དྲི་བཅས་པ་དང༌། དྲི་མེད་པ་གཉིས་ཀྱི་སྒྲ་བཤད་པ་ནི། ཅིའི་ཕྱིར་དྲི་བཅས་པ་ཞེས་བྱ་ཞེ་ན། སངས་རྒྱས་ཀྱི་ས་ན་མ་རིག་པ་མེད་ཀྱང་རྫུན་སྣང་ཡོད་དེ། མ་རིག་པ་དང་རྫུན་སྣང་དེ་འབྲེལ་བ་མེད་པས་མ་རིག་པ་ལོག་ཀྱང་རྫུན་སྣང་མི་ལྡོག་པའི་ཕྱིར་ཞེས་འདོད་པས་དྲི་བཅས་པ་ཞེས་བྱའོ། །ཅིའི་ཕྱིར་དྲི་མེད་པ་ཞེས་བྱ་ཞེ་ན། སངས་རྒྱས་ཀྱི་ས་ན་མ་རིག་པས་བསླད་པའི་རྫུན་སྣང་མེད་དེ། མ་རིག་པ་ལོག་པ་ཡིན་པའི་ཕྱིར་ཞེས་འདོད་པས་དྲི་མེད་པ་ཞེས་བྱའོ། །རྣམ་བདེན་རྫུན་གྱི་ཁྱད་པར་ཡང༌། རྫུན་རྒྱུའི་རྣམ་པ་ནི་གཟུགས་སོགས་དོན་ལྔ་ཡིན་ལ། རྣམ་བདེན་པས་དེ་བདེན་པར་འདོད་ཅིང༌། རྣམ་རྫུན་པ་དེ་རྫུན་པར་འདོད་དོ། ། བདེན་རྫུན་གྱི་ཚུལ་ཇི་ལྟར་ཡིན་ཞེ་ན། འདི་ལ་གཉིས། ཡུལ་ཅན་གྱི་སྒོ་ནས་དང་ཡུལ་གྱི་སྒོ་ནས་རྫུན་པའི་ཚུལ་ལོ༑ ༑དང་པོ་ནི། གཞི་དུས་ཀྱི་རང་རིག་མངོན་སུམ་དང༌། དོན་རིག་མངོན་སུམ། ལམ་དུས་ཀྱི་རྣལ་འབྱོར་མངོན་སུམ། འབྲས་དུས་ཀྱི་ཀུན་མཁྱེན་ཡེ་ཤེས་རྣམས་ཡོད་པ་ལ། རང་རིག་མངོན་སུམ། །རྣལ་འབྱོར་མངོན་སུམ། ཀུན་མཁྱེན་ཡེ་ཤེས་དང་གསུམ་མ་རིག་པའི་བསླད་པ་དང་བྲལ་བར་གཉིས་ཀས་ཀྱང་འདོད་མོད། རྣམ་བདེན་པས་དོན་རིག་མངོན་སུམ་དེ་མ་རིག་པའི་བསླད་པ་དང་བྲལ་བའི་ཕྱིར་ཡུལ་ཅན་ཤེས་པ་དེས་བཞག་པའི་ཡུལ་དེ་བདེན་པར་འདོད་དོ། །རྣམ་རྫུན་པས་དོན་རིག་མངོན་སུམ་དེ་མ་རིག་པའི་བསླད་པ་དང་བཅས་པ་ཡིན་པས་ཡུལ་ཅན་དེས་བཞག་པའི་ཕྱིར་ཡུལ་དེ་རྫུན་པར་འདོད་དོ།

།གཉིས་པ་ནི། རྣམ་རྫུན་པས་སྣང་བའི་ཚེ་ཡང་ཡུལ་རྒྱང་ཆད་ཀྱི་ཚུལ་དུ་སྣང་ཤིང༌། རྫས་ཐ་དད་དུ་སྣང༌། གྲུབ་པའི་ཚེ་ཤེས་པའི་བདག་ཉིད་དུ་གྲུབ་ཀྱང་（༥བ）གང་གནས་ས་དེར་མི་སྣང༌། སྣང་ས་དེར་མ་གྲུབ་པས་དེའི་ཕྱིར་གནས་ཚུལ་དང་སྣང་ཚུལ་མི་མཐུན་པས་རྫུན་པར་འདོད་ཅིང༌། སོ་སོ་སྐྱེ་བོའི་དོན་རིག་མངོན་སུམ་ཡིན་ན། མ་རིག་པའི་བསླད་པ་དང་བཅས་པས་ཁྱབ་པར་འདོད་དོ། ། རྣམ་བདེན་པས་གནས་ཚུལ་དང་སྣང་ཚུལ་མི་མཐུན་པ་ཙམ་གྱིས་རྫུན་པར་སྒྲུབ་མི་ནུས་ཏེ། ནང་ཤེས་པའི་བདག་ཉིད་དུ་བདེན་པའི་ཕྱིར་དང༌། དོན་བྱེད་ནུས་པའི་ཕྱིར་བདེན་པར་གྲུབ་ལ། དོན་རིག་མངོན་སུམ་ཡིན་ན། མ་རིག་པའི་བསླད་པ་དང་བྲལ་བས་ཁྱབ་པར་འདོད་དོ། །དེ་ལྟར་ནི་དབུ་མ་སྣང་བའི་སེམས་ཙམ་འགོག་པའི་སྐབས་དང༌། འགྲེལ་པ་དོན་གསལ་གྱི་རྣལ་འབྱོར་ས་གསུམ་པའི་སྐབས་དང༌། དབུ་མ་རྒྱན་རྩ་འགྲེལ་གྱི་རྣམ་བདེན་རྫུན་འགོག་པའི་སྐབས་དང༌། ཤཱཀྱ་བློ་དང༌། ཆོས་མཆོག་གི་ལྷན་ཅིག་དམིགས་ངེས་ཀྱི་སྐབས་རྣམས་ལས་ཤིན་ཏུ་གསལ་ཏེ། ཤེས་པར་འདོད་ན་དེ་དག་ཏུ་བལྟ་བར་བྱའོ། །བཞེད་པ་སྔ་མ་རགས་སྣང་ལ་བྱེད་པ་ནི་བརྟགས་ན་མི་འགྲིག་གསུང་ངོ༌། །གསུམ་པ་ནི། ཅིའི་ཕྱིར་སེམས་ཙམ་པ་ཞེས་བྱ་ཞེ་ན། ཕྱིའི་དོན་དུ་སྣང་བ་ཐམས་ཅད་ནང་སེམས་ཀྱི་བདག་ཉིད་དུ་སྨྲ་བས་ན་སེམས་ཙམ་པ་ཞེས་བྱའོ། ། བཞི་པ་དེ་དག་གིས་ཇི་ལྟར་འདོད་པའི་ཚུལ་ལ་གཉིས། བརྗོད་བྱེད་གྲངས་ངེས་ཀྱི་རྣམ་གཞག་དང༌། བརྗོད་བྱ་གཏན་ལ་དབབ་པའི་ཚུལ་ལོ། །དང་པོ་ལ་གསུམ། བཀའ་དང་པོ་དྲང་དོན་དུ་འགྲེལ་ཚུལ། བར་པ་དྲང་དོན་དུ་འགྲེལ་ཚུལ། ཐ་མ་ངེས་དོན་དུ་འགྲེལ་ཚུལ་ལོ། །དང་པོ་ལ་བཞི། དགོངས་གཞི། དགོས་པ། དངོས་ལ་གནོད་བྱེད་ཀྱི་ཚད་མ། དགོངས་པའོ། །དང་པོ་ནི། ཉི་ཤུ་པ་ལས། རང་གི་ས་བོན་གང་ལས་སུ། །རྣམ་རིག་སྣང་བ་གང་འབྱུང་བ། །དེ་དང་དེ་ཡི་སྐྱེ་མཆེད་ནི། ། རྣམ་པ་གཉིས་སུ་ཐུབ་པས་གསུངས། །ཞེས་གསུངས་པ་ལྟར།

ཕྱི་རོལ་གྱི་དོན་སྣང་གི་བག་ཆགས་དང༌། དོན་སྣང་ཙམ་ལ་དགོངས་ཏེ་གསུངས་སོ། །གཉིས་པ་ནི། དེ་ཉིད་ལས། གཟུགས་སོགས་སྐྱེ་མཆེད་ཡོད་པར་ནི། ། དེས་འདུལ་བ་ཡི་སྐྱེ་བོ་ལ། །དགོས་པའི་དབང་གིས་གསུངས་པ་སྟེ། ། བརྫུས་ཏེ་སྐྱེ་བའི་སེམས་ཅན་བཞིན། །ཞེས་གསུངས་པ་ལྟར། ཆོས་ཀྱི་བདག་མེད་སྟོན་པའི་སྣོད་དུ་མི་རུང་ཞིང༌། གང་ཟག་གི་བདག་མེད་ཙམ་སྟོན་པའི་སྣོད་རུང་གི་ཆེད་དུ་བསྟན་པ་ཡིན་ཏེ། དཔེར་ན་བདག་མེད་སྟོན་པའི་སྣོད་དུ་མི་རུང་ལ༑ ལས་འབྲས་ཀྱི་སྣོད་རུང་ཙམ་གྱི་གང་ཟག་གི་ཆད་ལྟ་དགག་པའི་ཆེད་དུ་བདག་ཡོད་པར་གོ་རུ་རེ་ནས། མདོ་ལས། ཁུར་ཡོད་དོ། ཁུར་ཁྱེར་བ་ཡོད་དོ། ། བརྫུས་ཏེ་སྐྱེ་བའི་སེམས་ཅན་ཡོད་དོ། །དེ་ལ་ཕུང་པོ་ལྔ་ནི་ཁུར་རོ། ཁུར་ཁྱེར་བ་ནི་གང་ཟག་གོ་ཅེས་གསུངས་པ་ལྟར་རོ། །གསུམ་པ་ལ་གཉིས། ལུང་དང༌། རིགས་པའི་གནོད་བྱེད་དོ། །དང་པོ་ནི། མདོ་ལས་ཀྱེ་རྒྱལ་བའི་སྲས་དག་འདི་ལྟ་སྟེ། ཁམས་གསུམ་པོ་འདི་དག་ནི་སེམས་ཙམ་མོ་ཞེས་གསུངས་པ་ལྟ་བུའོ། །གཉིས་པ་ནི། སློབ་དཔོན་དབྱིག་གཉེན་གྱིས། དྲུག་གིས་ཅིག་ཅར་སྦྱར་བ་ན། ཕྲ་རབ་རྡུལ་ཆ་（༦ན）དྲུག་དུ་འགྱུར། །དྲུག་པོ་དག་ཀྱང་གོ་གཅིག་ན། ། གོང་བུའང་རྡུལ་ཕྲན་ཙམ་དུ་འགྱུར། །ཞེས་རྡུལ་ཕྲན་ཆ་མེད་འགོག་པའི་རིགས་པ་དང༌། རྣམ་ངེས་ལས། ལྷན་གཅིག་དམིགས་པ་ངེས་པའི་ཕྱིར། །སྔོ་དང་དེ་བློ་གཞན་མ་ཡིན། །ཞེས་ལྷན་གཅིག་དམིགས་ངེས་ཀྱི་རྟགས་ཀྱིས་དང༌། རྣམ་འགྲེལ་ལས། གང་གི་དངོས་པོ་རྣམ་དཔྱད་ན། །དེ་ཉིད་དུ་ན་དེ་དངོས་མེད། ། གང་གི་ཕྱིར་ན་དེ་དག་ལ། །གཅིག་དང་དུ་མའི་རང་བཞིན་མེད། །ཅེས་གཅིག་དང་དུ་བྲལ་གྱི་རིགས་པས་ཕྱི་རོལ་འགོག་པའི་རིགས་པ་རྣམས་ཀྱིས་གནོད་དོ། །བཞི་པ་ནི། གཟུགས་སོགས་ཕྱི་རོལ་གྱི་དོན་རང་གི་མཚན་ཉིད་ཀྱིས་གྲུབ་པར་གསུངས་པའི་སྒྲ་ཇི་བཞིན་པ་དེ་དགོངས་པ་ཡིན་ལ། དགོངས་གཞི་དགོངས་པ་མ་ཡིན་ནོ། །གཉིས་པ་བཀའ་བར་པ་དྲང་དོན་དུ་འགྲེལ་ཚུལ་ལ་བཞི།

དགོངས་གཞི། དགོས་པ། དངོས་ལ་གནོད་བྱེད་ཀྱི་ཚད་མ། དགོངས་པའོ། །དང་པོ་ནི། སུམ་ཅུ་པ་ལས། ངོ་བོ་ཉིད་ནི་རྣམ་གསུམ་གྱིས། །ངོ་བོ་ཉིད་མེད་རྣམ་གསུམ་ལ། ། དགོངས་ནས་ཆོས་རྣམས་ཐམས་ཅད་ནི། །ངོ་བོ་ཉིད་མེད་བསྟན་པ་ཡིན། །ཞེས་གསུངས་པ་ལྟར་མཚན་ཉིད་གསུམ་ལ་དགོངས་ནས་གསུངས་སོ། །གཉིས་པ་ནི། བཀའ་དང་པོ་སྒྲ་ཇི་བཞིན་པར་འཛིན་པའི་རྟག་ལྟ་དགག་པའི་ཆེད་དུ་གསུངས་སོ༑ ༑གསུམ་པ་ནི། ཐོགས་མེད་སྐུ་མཆེད་ཀྱིས་གསུངས་པ་ལྟར། སྐབས་འདིའི་མདོའི་སྒྲ་ཇི་བཞིན་པར་བཟུང་ན་མཚན་ཉིད་གསུམ་ག་ལ་སྐུར་འདེབས་སུ་འགྱུར་བར་གསུངས་པའི་ཕྱིར་དང༌། རྩ་ཤེ་ལས། གལ་ཏེ་འདི་དག་ཀུན་སྟོང་ན།། འབྱུང་བ་མེད་ཅིང་འཇིག་པ་མེད། །འཕགས་པའི་བདེན་པ་བཞི་པོ་རྣམས། ཁྱོད་ལ་མེད་པར་ཐལ་བར་འགྱུར། །ཞེས་གསུངས་པ་སྐབས་འདིའི་རང་གཞུང་དུ་བྱས་ནས་གནོད་བྱེད་དུ་བསྟན་ཏོ། །མཚན་ཉིད་གསུམ་ལ་སྐུར་འདེབས་སུ་འགྲོ་བའི་ཚུལ་ནི། གཞན་དབང་རང་བཞིན་གྱིས་མ་གྲུབ་ན། གཞན་དབང་མེད་པར་འགྱུར་ལ། དེ་ལྟ་ན་ཀུན་བཏགས་ཀྱང་མེད་པར་འགྱུར་ཏེ། གདགས་གཞི་གཞན་དབང་མེད་པའི་ཕྱིར་རོ། །ཆོས་ཉིད་ཡོངས་གྲུབ་ཀྱང་མེད་པར་འགྱུར་ཏེ། ཆོས་ཅན་གཞན་དབང་མེད་པའི་ཕྱིར་རོ་སྙམ་དུ་བསམ་པའོ། །བཞི་པ་ནི། གཟུགས་སོགས་རང་གི་མཚན་ཉིད་ཀྱིས་མ་གྲུབ་པར་གསུངས་པའི་སྒྲ་ཇི་བཞིན་པ་དེ་དགོངས་པ་མ་ཡིན་ལ། དགོངས་གཞི་ཀུན་བཏགས་རང་གི་མཚན་ཉིད་ཀྱི་མ་གྲུབ་པ་དང༌། གཞན་དབང་དང༌། ཡོངས་གྲུབ་རང་གི་མཚན་ཉིད་ཀྱིས་གྲུབ་པ་དེ་དགོངས་པ་ཡིན་པས་བར་པ་དང་ཐ་མ་གཉིས་དགོངས་པ་གཅིག་གོ །འོ་ན་བར་པ་དྲང་དོན་དང༌། ཐ་མ་ངེས་དོན་དུ་གསུངས་པ་མི་འཐད་དེ། དེ་གཉིས་དགོངས་པ་གཅིག་པའི་ཕྱིར་རོ་ཞེ་ན། སྐྱོན་མེད་དེ། བར་བ་ལས་གསུངས་པའི་སྒྲ་ཇི་བཞིན་པ་དེ་མདོའི་དོན་དུ་འཛིན་པ་བཀག་ནས། དེ་ལས་གཞན་པའི་མདོའི་དོན་ཡོད་པར་དགོངས་འགྲེལ་གྱིས་（༦བ）སྟོན་པས་སོ། །གསུམ་པ་ལ་གཉིས། ལུང་གི་དང༌།

རིགས་པས་སྒྲུབ་པའོ། །དང་པོ་ནི། མདོ་དགོངས་འགྲེལ་ལས། བཀའ་དང་པོ་དང༌། བར་བ་ནི་དྲང་དོན་དང༌། ཐ་མ་ངེས་དོན་དུ་གསུངས་པའི་ཕྱིར་རོ། །གཉིས་པ་ནི། བཀའ་དང་པོར་གཟུགས་སོགས་རང་གི་མཚན་ཉིད་ཀྱིས་གྲུབ་པ་ཡོད་མཉམ་དུ་གསུངས་པ་དང༌། བར་པ་ལས་མེད་མཉམ་དུ་གསུངས་པའི་དགོངས་པ་ཐ་མས་སོ་སོར་ཕྱེ་ནས་གསུངས་པའི་ཕྱིར་དང༌། སྒྲ་ཇི་བཞིན་པར་ཁས་བླངས་པ་ལ་གནོད་བྱེད་ཀྱི་རིགས་པ་མེད་ཅིང༌༑ དོན་དེ་གཞན་དུ་དྲང་མི་དགོས་པའི་ཕྱིར་ན་ངེས་པའི་དོན་ཡིན་ནོ། །གཉིས་པ་བརྗོད་བྱ་གཏན་ལ་དབབ་པའི་ཚུལ་ལ་གཉིས། བདག་མེད་གཏན་ལ་དབབ་པ་དང༌། བདེན་གཉིས་སོགས་ཀྱི་རྣམ་གཞག་ཁས་ལེན་པའི་ཚུལ་ལོ། །དང་པོ་ལ་གཉིས། གང་ཟག་གི་བདག་མེད་གཏན་ལ་དབབ་པ་དང༌། ཆོས་ཀྱི་བདག་མེད་གཏན་ལ་དབབ་པའོ། །དང་པོ་ནི། དོན་སྨྲའི་སྐབས་སུ་བཤད་ཟིན་པ་ལྟར་རོ། །གཉིས་པ་ལ་གཉིས། དགག་བྱའི་ཆོས་བདག་ངོས་བཟུང་བ་དང༌། དེ་འགོག་བྱེད་ཀྱི་རིགས་པ་ངོས་བཟུང་བའོ། །དང་པོ་ལ་གཉིས། ཐོགས་མེད་སྐུ་མཆེད་ཀྱིས་བཤད་པའི་ཚུལ་དང༌། ཕྱོགས་གླང་ཡབ་སྲས་ཀྱིས་བཤད་པའི་ཚུལ་ལོ༑ ༑དང་པོ་ནི། ངོ་བོ་དང་ཁྱད་པར་དུ་བཏགས་པའི་ཀུན་བཏགས་གཞན་དབང་གི་གཤིས་སུ་གྲུབ་པ་ཆོས་བདག་ཡིན་ལ། དེར་འཛིན་པ་ཆོས་ཀྱི་བདག་འཛིན༑ དེའི་ཞེན་ཡུལ་བཀག་པ་ཆོས་ཀྱི་བདག་མེད་ཡིན་ནོ། །ངོ་བོ་དང་ཁྱད་པར་དུ་བཏགས་པའི་ཀུན་བཏགས་ཇི་ལྟར་ཡིན་ཞེ་ན། འདི་སྔོན་པོའོ་ཞེས་པ་ངོ་བོ་དང༌། འདི་སྔོན་པོའི་སྐྱེ་བའོ་ཞེས་པ་ཁྱད་པར་དུ་བཏགས་པའོ། །ངོ་བོ་དང་ཁྱད་པར་དུ་བཏགས་པའི་ཀུན་བཏགས་གཞན་དབང་གི་གཤིས་སུ་གྲུབ་པའི་ཚུལ་ཇི་ལྟར་ཡིན་ཞེ་ན། སྔོན་པོ་རྟོག་པའི་ཞེན་སའམ་འཁྲ་ས་ཡིན་པ་སྔོན་པོའི་གཤིས་སུ་གྲུབ་པ་དང༌། སྔོན་པོའི་སྐྱེ་བ་རྟོག་པའི་ཞེན་སའམ་འཁྲ་ས་ཡིན་པ་སྔོན་པོའི་སྐྱེ་བའི་གཤིས་སུ་གྲུབ་པ་ནི་ངོ་བོ་དང་ཁྱད་པར་དུ་བཏགས་པའི་ཀུན་བཏགས༑ གཞན་དབང་གི་གཤིས་སུ་གྲུབ་པ་ཆོས་བདག་ཡིན་ནོ།

།འདི་ནི་རྟག་པ་མཐའ་བཟུང་གི་དབང་དུ་བྱས་པའོ། །དེར་འཛིན་པ་ཆོས་ཀྱི་བདག་འཛིན། དེའི་ཞེན་ཡུལ་བཀག་པ་ཆོས་ཀྱི་བདག་མེད་ཡིན་ནོ། །གཉིས་པ་ནི། གཟུང་འཛིན་རྫས་ཐ་དད་པ་ནི་ཆོས་ཀྱི་བདག་ཡིན་ལ། དེར་འཛིན་པ་ཆོས་ཀྱི་བདག་འཛིན་དང༌། 

དེའི་ཞེན་ཡུལ་བཀག་པ་ཆོས་ཀྱི་བདག་མེད་ཡིན་ནོ། །འཛིན་པ་གང་དང་རྫས་ཐ་དད་པས་ཆོས་བདག་དུ་འགྱུར་ཞེ་ན། རྟོག་པ་ཐམས་ཅད་དང་རྟོག་མེད་ལ་རྟོག་མེད་འཁྲུལ་ཤེས་དང༌། མ་འཁྲུལ་བའི་ཤེས་པ་གཉིས་ལས། རྟོག་མེད་འཁྲུལ་ཤེས་ནི་མ་ཡིན་ནོ། །རྟོག་མེད་མ་འཁྲུལ་བའི་ཤེས་པ་ལ་ཡང༌། རང་རིག་མངོན་སུམ་དང༌། རྣལ་འབྱོར་མངོན་སུམ་ལ་མི་བྱེད་དོ། །དེས་ན་དོན་རིག་མངོན་སུམ་ལ་བྱེད་དེ། དཔེར་ན་（༧ན）སྔོན་པོ་དང་སྔོར་སྣང་དབང་ཤེས་རྫས་ཐ་དད་པ་ལྟ་བུའོ། །གཉིས་པ་ནི། ཐེག་བསྡུས་ལས། མིང་གི་སྔ་རོལ་བློ་མེད་ཕྱིར། །མང་བའི་ཕྱིར་དང་མ་ངེས་ཕྱིར། །དེ་ཡི་བདག་ཉིད་བདག་མང་དང༌། །བདག་འདྲེས་འགལ་བས་འགྲུབ་པར་འགྱུར། །ཞེས་ངོ་བོ་དང་ཁྱད་པར་དུ་བཏགས་པའི་ཀུན་བཏགས་གཞན་དབང་གི་གཤིས་སུ་གྲུབ་པ་འགོག་པའི་རིགས་པ་དང༌། གོང་དུ་བཤད་ཟིན་པའི་རིགས་པ་རྣམས་སོ། །གཉིས་པ་བདེན་གཉིས་སོགས་ཀྱི་རྣམ་གཞག་ཁས་ལེན་པའི་ཚུལ་ལ་བཞི༑ ༑ཤེས་བྱ་ཐམས་ཅད་བདེན་གཉིས་སུ་བསྡུ་བ་དང༌། མཚན་ཉིད་གསུམ་དུ་དང༌༑ རྫས་བཏགས་གཉིས་སུ་དང༌། རང་སྤྱི་གཉིས་སུ་བསྡུ་བའི་ཚུལ་ལོ། ། དང་པོ་ནི། ཆོས་ཉིད་ཐམས་ཅད་དོན་དམ་བདེན་པ་ཡིན་ལ། དེ་ལས་གཞན་པའི་ཆོས་ཐམས་ཅད་ཀུན་རྫོབ་བདེན་པ་ཡིན་ནོ། །ཀུན་རྫོབ་བདེན་པའི་མཚན་ཉིད། གང་ལ་དམིགས་ན་སྒྲིབ་པ་ཟད་པར་འགྱུར་བའི་རྣམ་དག་གི་དམིགས་པའི་གཙོ་བོ་མ་ཡིན་པ་གང་ཞིག ཐ་སྙད་པའི་ཚད་མས་རྙེད་པའི་དོན། དོན་དམ་བདེན་པའི་མཚན་ཉིད། རྣམ་དག་གི་དམིགས་པའི་གཙོ་བོ་གང་ཞིག་རིག་ཤེས་ཚད་མས་རྙེད་པའི་དོན། གཉིས་པ་ནི། འདུས་བྱས་ཐམས་ཅད་གཞན་དབང༌། ཆོས་ཉིད་ཐམས་ཅད་ཡོངས་གྲུབ། དེ་ལས་གཞན་པ་རྣམས་ཀུན་བཏགས་སོ། ། ཀུན་བཏགས་ཀྱི་མཚན་ཉིད། དོན་དམ་པར་མ་གྲུབ་ཅིང་བློས་བཏགས་པའི་ངོར་གྲུབ་པ། དབྱེ་ན་རྣམ་གྲངས་པ་དང༌། མཚན་ཉིད་ཡོངས་སུ་ཆད་པའི་ཀུན་བཏགས་གཉིས། དང་པོ་ནི་ཤེས་བྱ་ལྟ་བུའོ། །གཉིས་པ་ནི། བདག་གཉིས་ལྟ་བུའོ༑

༑གཞན་དབང་གི་མཚན་ཉིད། རྒྱུ་རྐྱེན་གཞན་གྱི་དབང་ལ་བརྟེན་ནས་བྱུང་ཞིང་ཡོངས་གྲུབ་ཀྱི་རྟེན་དུ་གྱུར་པ། དབྱེ་ན་དག་པ་གཞན་དབང་དང༌། མ་དག་གཞན་དབང་གཉིས། དང་པོ་ནི། འཕགས་པའི་རྗེས་ཐོབ་ལྟ་བུའོ། །གཉིས་པ་ནི། གཟུང་འཛིན་གཉིས་སྣང་གི་འཁྲུལ་ཤེས་ལྟ་བུའོ། །ཡོངས་གྲུབ་ཀྱི་མཚན་ཉིད། བདག་གཉིས་ཀྱིས་སྟོང་པའི་དེ་བཞིན་ཉིད། །དབྱེ་ན། ཕྱིན་ཅི་མ་ལོག་པའི་ཡོངས་གྲུབ་དང༌། འགྱུར་མེད་ཡོངས་གྲུབ་བོ། །དང་པོ་ནི། འཕགས་པའི་མཉམ་བཞག་ཡེ་ཤེས་ལྟ་བུའོ། །གཉིས་པ་ནི། ཆོས་ཉིད་ལྟ་བུའོ། །ཕྱིན་ཅི་མ་ལོག་པའི་ཡོངས་གྲུབ་ཡོངས་གྲུབ་ཀྱི་དབྱེ་བར་བཀོད་ཀྱང་ཡོངས་གྲུབ་མ་ཡིན་ཏེ། གང་ལ་དམིགས་ནས་སྒྲིབ་པ་ཟད་པར་འགྱུར་བའི་རྣམ་དག་གི་དམིགས་པའི་གཙོ་བོ་མ་ཡིན་པའི་ཕྱིར་རོ། །གསུམ་པ་ནི། སྤྱིར་རྫས་བཏགས་ཀྱི་སྒྲ་འཇུག་པའི་ཚུལ་ལ་བཞི། རིགས་པས་གྲུབ་པའི་རྫས་ཡོད། བརྟན་པའི་རྫས་ཡོད། དོན་བྱེད་ནུས་པའི་རྫས་ཡོད། རང་རྐྱ་ཐུབ་པའི་རྫས་ཡོད་དོ། །དང་པོ་ནི། ཤེས་བྱ་ཐམས་ཅད་དོ། །གཉིས་པ་ནི༑ འདུས་མ་བྱས་ཀྱི་ནམ་མཁའ། སོ་སོར་བརྟག་འགོག སོ་སོར་བརྟག་མིན་གྱི་འགོག་པ་སོགས་རྣམས་སོ། །（༧བ）གསུམ་པ་ནི། བུམ་པ་ལ་སོགས་པ་ལྟ་བུའོ༑ ༑བཞི་པ་ནི། ཤེས་པ་རྣམས་དང༌། ཁ་དོག་རྣམས་སོ། །དེ་ལ་ཀུན་ལས་བཏུས་ལས། གཅིག་ནི་རྫས་སུ་ཡོད་ལ། །གཞན་ནི་བཏགས་པར་ཡོད་པར་རིགས་པར་བྱའོ། །ཞེས་གསུངས་པས། ཕྱི་མ་རྫས་ཡོད་དང༌། སྔ་མ་གསུམ་བཏགས་ཡོད་དོ། །བཞི་པ་རང་སྤྱི་གཉིས་སུ་བསྡུ་ཚུལ་ནི། གཞན་དབང་ཡོངས་གྲུབ་གཉིས་རང་མཚན། ཀུན་བཏགས་སྤྱི་མཚན་དུ་བསྡུའོ། །དུས་གསུམ་གྱི་རྣམ་གཞག་མདོ་སྡེ་པ་དང་མཐུན་ཞིང༌། སེམས་སེམས་བྱུང་རྫས་ཐ་དད་པར་ཐོགས་མེད་སྐུ་མཆེད་ཀྱིས་བཤད་པ་ལྟར། ཕྱོགས་གླང་ཡབ་སྲས་ཀྱང་བཞེད་དེ། ཤཱཀྱ་བློ་དང༌། ཆོས་མཆོག་གིས་ལྷན་གཅིག་དམིགས་ངེས་ཀྱི་སྐབས་སུ་གསལ་བར་གསུངས་པའི་ཕྱིར་རོ། །ཤེས་པས་ཡུལ་རྟོགས་པ་ཡང་རྣམ་བཅས་སུ་རྟོགས་པར་འདོད་ཅིང༌།

མངོན་སུམ་ཚད་མ་བཞིར་ཡང་འདོད་དོ། །སློབ་དཔོན་དབྱིག་གཉེན་ལ་སོགས་པ་ལུང་གི་རྗེས་སུ་འབྲང་བའི་སེམས་ཙམ་རྣམས་རྣམ་པར་ཤེས་པ་ཚོགས་བརྒྱད་དུ་བཞེད་དོ། །ཕྱོགས་གླང་ཡབ་སྲས་ལ་སོགས་པ་རིགས་པའི་རྗེས་འབྲང་གི་སེམས་ཙམ་པ་རྣམས་རྣམ་པར་ཤེས་པ་ཚོགས་དྲུག་དུ་འདོད་ལ། ཀུན་གཞི་དང་ཉོན་ཡིད་གཉིས་མི་འདོད་ཅེས་པ་དང༌། རྣམ་ཤེས་ཚོགས་བརྒྱད་དུ་འདོད་ཅེས་པའི་ལུགས་གཉིས་བོད་དུ་བྱུང་ངོ༌། །ཤཱཀྱ་བློ་དང༌། ཉི་མ་སྦས་པ་སོགས་ཀྱི་འགྲེལ་པ་དུ་མ་ལས་ཀུན་གཞི་ཡོད་པར་གསུངས་སོ། ། ག༤ དབུ་མ་པའི་ལུགས་བཤད་པ་ལས། ང༡ དབུ་མ་པའི་ལུགས་སྤྱིར་བཤད་པ། དབུ་མ་པ་ལ་བཞི། མཚན་ཉིད༌། དབྱེ་བ། སྒྲ་བཤད་པ། དེ་དག་གིས་ཇི་ལྟར་འདོད་པའི་ཚུལ་ལོ། །དང་པོ་ནི། ནང་སྡེ་གྲུབ་མཐའ་སྨྲ་བའི་ནང་ཚན་གང་ཞིགདངོས་པོ་ཐམས་ཅད་དོན་དམ་པར་ངོ་བོ་ཉིད་མེད་པར་སྨྲ་བ། གཉིས་པ་ལ་གཉིས། རང་རྒྱུད་པ་དང༌། ཐལ་འགྱུར་བའོ། །དང་པོའི་མཚན་ཉིད། དབུ་མ་པའི་ནང་ཚན་གང་ཞིག རང་རྒྱུད་ཀྱི་གཏན་ཚིགས་ཁས་བླངས་ནས་བདེན་དངོས་འགོག་བར་བྱེད་པ། དེ་ལ་དབྱེ་ན། ལེགས་ལྡན་འབྱེད་རྗེས་འབྲང་དང་བཅས་པ་ཕྱི་དོན་བཞེད་པ་རྣམས་དང༌། ཞི་འཚོ་རྗེས་འབྲང་དང་བཅས་པ་ཕྱི་དོན་མི་བཞེད་པ་རྣམས་སོ། །གཉིས་པའི་མཚན་ཉིད། དབུ་མ་པའི་ནང་ཚན་གང་ཞིག རང་རྒྱུད་ཀྱི་གཏན་ཚིགས་ཁས་མི་ལེན་པར་གཞན་གྲགས་ཀྱི་གཏན་ཚིགས་ཁས་བླངས་པའི་སྒོ་ནས་བདེན་དངོས་འགོག་པར་བྱེད་པའོ། །ཡང་དབུ་མ་པ་ལ་ཐ་སྙད་འཇུག་ཚུལ་གྱི་སྒོ་ནས་དབྱེ་ན་གསུམ། འཇིག་རྟེན་གྲགས་སྡེ་སྤྱོད་པའི་དབུ་མ་པ། མདོ་སྡེ་སྤྱོད་པའི་དབུ་མ་པ། རྣལ་འབྱོར་སྤྱོད་པའི་དབུ་མ་པའོ། །དང་པོ་ནི། སློབ་དཔོན་སངས་རྒྱས་བསྐྱངས་རྗེས་འབྲང་དང་བཅས་པའི་ཐལ་འགྱུར་བ་རྣམས་སོ། །གཉིས་པ་ནི། སློབ་དཔོན་ལེགས་ལྡན་འབྱེད་རྗེས་འབྲང་དང་བཅས་པའི་ཕྱི་དོན་བཞེད་པ་རྣམས་སོ། །གསུམ་པ་ནི། སློབ་དཔོན་ཞི་འཚོ་རྗེས་འབྲང་དང་བཅས་པའི་ཕྱི་དོན་མི་བཞེད་པ་རྣམས་སོ།

།ཡང་དབུ་མ་པ་ལ་དབྱེ་ན་གཉིས།（༨ན）གཞུང་ཕྱི་མོའི་དབུ་མ་པ་དང༌། ཕྱོགས་ཡོངས་སུ་འཛིན་པའི་དབུ་མ་པའོ། །དང་པོ་ནི། སློབ་དཔོན་ཀླུ་སྒྲུབ་དང༌། འཕགས་པ་ལྷ་ཡབ་སྲས་གཉིས་ཡིན་ལ། གཞུང་ཕྱི་མོའི་དབུ་མ་ཡང༌། རྩ་བ་ཤེས་རབ་དང༌། བཞི་བརྒྱ་པ་གཉིས་ཡིན་ལ། རྗེས་འབྲང་རྣམས་ཀྱིས་ཀྱང་སློབ་དཔོན་དང་ཁྱད་པར་མེད་པར་འཛིན་ཅིང་ཚད་མར་བྱེད་དོ། །སྤྱིར་སློབ་དཔོན་གྱིས་བསྟན་བཅོས་མཛད་པ་ལ། སྦྱོར་བ་བརྒྱ་པ་ལ་སོགས་པ་རིགས་པའི་གནས་ཐུན་མོང་གི་བསྟན་བཅོས་དང༌། ནང་རིགས་པ་ལ་ཡང་ཕར་ཕྱིན་གྱི་ཐེག་པ་གསལ་བར་བྱེད་པ་དང༌། གསང་སྔགས་རྡོ་རྗེའི་ཐེག་པ་གསལ་བར་བྱེད་པ་དང༌། དེ་གཉིས་དོན་གཅིག་དུ་སྟོན་པ་དང་གསུམ་མཛད་དོ། །དང་པོ་ལ་ཡང་ལྟ་བ་གཙོ་བོར་སྟོན་པ་དབུ་མ་རིགས་པའི་ཚོགས་དྲུག་དང༌། སྤྱོད་པ་གཙོ་བོར་སྟོན་པ་བྱང་ཆུབ་ཀྱི་ཚོགས་དང༌། མདོ་ཀུན་ལས་བཏུས་པ་དང༌། བཤེས་པའི་སྤྲིང་ཡིག་སྟེ་གསུམ་དང༌། ལྟ་སྤྱོད་ཆ་མཉམ་པ་རྒྱལ་པོ་ལ་གདམས་པ་རིན་པོ་ཆེའི་ཕྲེང་བའོ། །གསང་སྔགས་རྡོ་རྗེའི་ཐེག་པ་གསལ་བར་བྱེད་པ་ནི་གསང་འདུས་རིམ་ལྔ་ལ་སོགས་པའོ། །དེ་གཉིས་དོན་གཅིག་ཏུ་སྟོན་པ་ནི་བྱང་ཆུབ་སེམས་འགྲེལ་ལོ། །ཞེས་མཁས་པ་སྔ་མ་ཁ་ཅིག་གིས་བཞེད་དོ། །སྟོང་ཉིད་ལུང་གིས་སྒྲུབ་པ་ནི་མདོ་ཀུན་ལས་བཏུས་སོ། །རིགས་པས་སྒྲུབ་པ་ནི་རྩ་བ་ཤེས་རབ། སྟོང་ཉིད་བདུན་ཅུ་པ། རྩོད་ཟློག་རིགས་པ་དྲུག་ཅུ་པ། ཞིབ་མོ་རྣམ་འཐག རིན་པོ་ཆེའི་ཕྲེང་བ་དང་དྲུག་གོ དེ་ཡང་ཡུལ་རྟེན་འབྲེལ་གྱི་དེ་ཁོ་ན་ཉིད་གཙོ་བོར་སྟོན་པ་དང༌། ཡུལ་ཅན་སྟོང་ཉིད་རྟོགས་པའི་ལམ་གྱིས་འཁོར་བ་ལས་གྲོལ་བ་གཙོ་བོར་སྟོན་པ་དང་གཉིས་སུ་འདུས་སོ། ། དང་པོ་ལ་ཡང་རྩ་བ་ཤེས་རབ་ནི། གཞན་གྱིས་སྒྲོ་བཏགས་པའི་རང་བཞིན་བསྒྲུབ་བྱ་འགོག་པ་ཡིན་ཏེ། དེ་ཉིད་ཀྱིས་གཙོ་བོར་གཞན་གྱི་དམ་བཅའ་འགོག་པའི་ཕྱིར་རོ། །ཞིབ་མོ་རྣམ་འཐག་ནི། སྒྲུབ་བྱེད་རྟོག་གེའི་ཚིག་དོན་བཅུ་དྲུག་ལ་སོགས་པ་འགོག་པར་བྱེད་པ་ཡིན་ཏེ།

དེ་ཉིད་ལས། རྟོག་གེ་ཤེས་པའི་ང་རྒྱལ་གྱིས༑ ༑གང་ཞིག་རྩོད་པར་མངོན་འདོད་པ། །དེ་ཡི་ང་རྒྱལ་སྤང་བའི་ཕྱིར། ། ཞིབ་མོ་རྣམ་འཐག་བཤད་པར་བྱ། །ཞེས་གསུངས་པའི་ཕྱིར་རོ། །རྩོད་ཟློག་ནི། རབ་བྱེད་དང་པོའི་གཞུང་ལས་འཕྲོས་པ་ཡིན་ཏེ། དངོས་པོ་རྣམས་ཀྱི་རང་བཞིན་ནི༑ ༑རྐྱེན་ལ་སོགས་ལ་ཡོད་མ་ཡིན། །ཞེས་གསུངས་པ་ལ། གལ་ཏེ་དངོས་པོ་ཐམས་ཅད་ཀྱི། །རང་བཞིན་ཀུན་ལ་ཡོད་མིན་ན། ཁྱོད་ཀྱི་ཚིག་ཀྱང་རང་བཞིན་མེད༑ ༑རང་བཞིན་བཟློག་པར་མི་ནུས་སོ། །འོན་ཏེ་ཚིག་དེ་རང་བཞིན་བཅས།། ཁྱོད་ཀྱི་དམ་བཅའ་སྔ་མ་ཉམས། །མི་འདྲ་ཉིད་དེ་དེ་ཡིན་ན། །གཏན་ཚིགས་ཁྱད་པར་བརྗོད་པར་བྱོས། །ཞེས་བརྩད་པའི་ལན་དུ། དགག་བྱ་ཅི་ཡང་མེད་པས་ན།། ང་ནི་ཅི་ཡང་མི་འགོག་གོ །དེ་ཕྱིར་འགོག་པར་བྱེད་དོ་ཞེས། །（༨བ）སྐུར་པ་དེ་ནི་ཁྱོད་ཀྱིས་བཏབ། །ཅེས་དང༌། ཇི་ལྟར་སྤྲུལ་པས་སྤྲུལ་པ་དང༌། །སྒྱུ་མའི་སྐྱེས་བུས་སྒྱུ་མ་ལ། །དགག་པ་དེ་ཡང་དེ་འདྲར་འདོད། །ཅེས་གསུངས་པའི་ཕྱིར་རོ།། སྟོང་ཉིད་བདུན་ཅུ་པ་ནི། རབ་བྱེད་བདུན་པ་ལས་འཕྲོས་པ་ཡིན་ཏེ། རྩ་ཤེ་ལས། རྨི་ལམ་ཇི་བཞིན་སྒྱུ་མ་བཞིན། །དྲི་ཟའི་གྲོང་ཁྱེར་ཇི་བཞིན་དུ། །དེ་བཞིན་སྐྱེ་དང་དེ་བཞིན་གནས། །དེ་བཞིན་དུ་ནི་འཇིག་པ་གསུངས། །ཞེས་འདུས་བྱས་རང་བཞིན་གྱིས་གྲུབ་པ་བཀག་པ་དང༌། མདོ་ལས། དགེ་སློང་དག་གསུམ་པོ་འདི་དག་ནི་འདུས་བྱས་ཀྱི་མཚན་ཉིད་དེ། འདུས་བྱས་ནི་སྐྱེ་བ་དང༌། འཇིག་པ་དང༌། གནས་པ་ལས་གཞན་དུ་འགྱུར་བར་ཡང་མངོན་ནོ། །ཞེས་གསུངས་པ་གཉིས་འགལ་ལོ། །ཞེས་བརྩད་པའི་ལན་དུ། གནས་པའམ་སྐྱེ་འཇིག་ཡོད་མེད་དམ། ། དམན་པའམ་མཉམ་པའམ་ཁྱད་པར་ཅན། །སངས་རྒྱས་འཇིག་རྟེན་བསྙད་དབང་གིས༑ ༑གསུངས་ཀྱིས་ཡང་དག་དབང་གིས་མིན། །ཞེས་གསུངས་པའི་ཕྱིར་རོ། ། འཁོར་བ་ལས་གྲོལ་བ་གཙོ་བོར་སྟོན་པ་ཡང༌། རིགས་པ་དྲུག་ཅུ་པ་དང༌། རིན་ཆེན་ཕྲེང་བ་གཉིས་ཀྱིས་སྟོན་ཏེ། རིགས་པ་དྲུག་ཅུ་པ་ལས། ཡོད་པས་རྣམ་པར་མི་གྲོལ་ཏེ།

།མེད་པས་སྲེད་པ་འདི་ལས་མིན། །ཞེས་ཡོད་མེད་ཀྱི་མཐར་ལྟུང་བ་ལས་གྲོལ་བ་མེད་པར་བསྟན་ནས། དངོས་དང་དངོས་མེད་ཡོངས་ཤེས་པས། ། བདག་ཉིད་ཆེན་པོ་རྣམ་པར་གྲོལ། །ཞེས་དངོས་པོ་ཡོད་མེད་ཀྱི་དེ་ཁོ་ན་ཉིད་ཕྱིན་ཅི་མ་ལོག་པར་ཤེས་པས་འཕགས་པ་རྣམས་འཁོར་བ་ལས་གྲོལ་བར་གསུངས་པའི་ཕྱིར་རོ། །རིན་ཆེན་ཕྲེང་བ་ལས་དང་པོར་མངོན་པར་མཐོ་བའི་ཆོས། །ཕྱིས་ནི་ངེས་པར་ལེགས་འབྱུང་བ། །གང་ཕྱིར་མངོན་པར་མཐོ་ཐོབ་ནས། །རིམ་གྱིས་ངེས་པར་ལེགས་པ་འོང༌། །ཞེས་མངོན་མཐོ་ངེས་ལེགས་གཉིས་འཐོབ་པའི་རིམ་པ་བསྟན་ནས། དེ་ཡི་སྒྲུབ་པ་མདོར་བསྡུ་ན། །མདོར་ན་དད་དང་ཤེས་རབ་བོ། ། དད་ཅན་ཡིན་ཕྱིར་ཆོས་ལ་བརྟེན། །ཤེས་རབ་ལྡན་ཕྱིར་ཡང་དག་རིགས། །འདི་གཉིས་གཙོ་བོ་ཤེས་རབ་སྟེ། །དེ་ཡི་སྔོན་འགྲོ་དད་པ་ཡིན། །ཞེས་མངོན་མཐོའི་སྒྲུབ་བྱེད་ཡིད་ཆེས་ཀྱི་དད་པ་ཡིན་ལ། དེ་སྔོན་དུ་སོང་བ་ལས་ངེས་ལེགས་ཀྱི་སྒྲུབ་བྱེད་ཤེས་རབ་ཀྱི་སྣོད་དུ་འགྱུར་བར་གསུངས་པས་སོ། །གཉིས་པ་ནི། སློབ་དཔོན་ཞི་བ་འཚོ། ལེགས་ལྡན་འབྱེད་ལ་སོགས་རང་རྒྱུད་པ་རྣམས་དང༌། སློབ་དཔོན་སངས་རྒྱས་བསྐྱངས་ལ་སོགས་པ་ཐལ་འགྱུར་བ་རྣམས་སོ། །སློབ་དཔོན་ཟླ་བ་གྲགས་པ། མགོན་པོ་ཀླུ་སྒྲུབ་ལ་དངོས་སུ་མ་ཐུག་པར་འདོད་པ་ནི་མི་རིགས་ཏེ། ཇོ་བོའི་བདེན་གཉིས་ལས། སྟོང་ཉིད་གང་གིས་རྟོགས་ཞེ་ན། །བདེ་བར་གཤེགས་པས་ལུང་བསྟན་པའི། །ཀླུ་སྒྲུབ་སློབ་མ་ཟླ་གྲགས་ཡིན། །དེ་ལས་བརྒྱུད་པའི་མན་ངག་གིས། །ཆོས་ཉིད་བདེན་པ་རྟོགས་པར་（༩ན）འགྱུར། །ཞེས་པ་དང༌། སློབ་དཔོན་ལེགས་ལྡན་འབྱེད་ཀྱི་ཤེས་རབ་སྒྲོན་མ་ལས། འདི་ལ་གཞན་ནི་དངོས་པོ་རྣམས་གཞན་ལས་སྐྱེ་བ་མེད་དེ། །དེའི་ཅིའི་ཕྱིར་ཞེ་ན། ཐམས་ཅད་ལས་ཐམས་ཅད་སྐྱེ་བར་ཐལ་བར་འགྱུར་བའི་ཕྱིར་རོ༑ ༑ཞེས་རྣམ་པར་བཤད་པ་བྱེད་དོ། །ཞེས་པའི་འགྲེལ་པ་སྤྱན་རས་གཟིགས་བརྟུལ་ཞུགས་ལས། གཞན་ནི་ཞེས་བྱ་བའི་སྒྲ་ནི་བསྟན་བཅོས་འདིའི་འགྲེལ་པ་བྱེད་པ་མང་སྟེ།

འདི་ལྟ་སྟེ། སློབ་དཔོན་གྱི་ཞལ་སྔ་ནས་དང༌། གནས་བརྟན་བུད་དྷ་པ་ལི་ཏ་དང༌། ཙན་ཏྲ་ཀིརྟི་དང༌། དེ་བ་ཤར་མ་དང༌། གུ་ན་ཤྲཱི་དང༌། གུ་ན་མ་ཏི་དང༌། སྠི་ར་མ་ཏི་དང༌། སློབ་དཔོན་ལེགས་ལྡན་འབྱེད་ཉིད་ལ་ཐུག་པའི་བར་དག་ཡོད་པ་ལས། དེ་དག་※ཐལ་※ལས་གཞན་པ་སྟེ། གནས་བརྟན་བུད་དྷ་པ་ལི་ཏ་དང་སྦྱར་རོ། །ཞེས་གསུངས་སོ། །ལེགས་ལྡན་འབྱེད་ཉིད་ལ་ཐུག་པའི་བར་ཞེས་གསུངས་པས། ཟླ་བ་གྲགས་པ་སློབ་དཔོན་ལ་མ་ཐུག་ན། ལེགས་ལྡན་འབྱེད་ལ་སོགས་པ་གཞན་ཡང་ཐུག་པར་སྒྲུབ་མི་ནུས་སོ། །དེས་ན་བདུན་པོ་འདི་དངོས་སློབ་ཡིན་པ་འདྲའོ། །འགྲེལ་བ་ག་ལས་འཇིགས་མེད་འདིར་མི་འདྲེན་པ་ནི། སྤྱན་རས་གཟིགས་བརྟུལ་ཞུགས་ཀྱིས་རང་འགྲེལ་དུ་བཞེད་པར་སྣང་སྟེ། ཤེས་རབ་སྒྲོན་མ་ལས། སློབ་དཔོན་གྱི་ཞལ་སྔ་ནས་ཀྱིས་ཚིག་ལེའུར་བྱས་པ་དག་ཁོ་ནས་ཞེས་བྱ་བའི་མཚམས་སྦྱོར་དུ་སྤྱན་རས་གཟིགས་བརྟུལ་ཞུགས་ལས། གལ་ཏེ་འདིས་མདོ་མཛད་པས་རང་གི་འགྲེལ་པ་ག་ལས་འཇིགས་མེད་དུ་ཤེས་རབ་ཀྱི་ཕ་རོལ་དུ་ཕྱིན་པའི་ཚུལ་གྱི་མཚན་ཉིད་གང་ཁོ་ན་བསྟན་པའི་མཚན་ཉིད་དེ་ཁོ་ན་སྟོན་ན་ནི། དེའི་ཕྱིར་དེ་དང་པོ་ཉིད་དུ་རྣམ་པར་བཤད་ཟིན་པས། བཏགས་པ་ལ་འཐག་པ་དང་འདྲ་བས་རྣམ་པར་བཤད་པ་རྩོམ་པ་མི་དགོས་སོ། །འོན་ཏེ་དེར་མ་བཤད་པ་འདིར་འཆད་ན་ནི། དེ་ལྟ་ན་ཡང་མདོ་ལས་ལྷག་པ་རང་གི་བློས་རྣམ་པར་བཤད་པ་མི་རིགས་སོ། །ཞེས་ཕྱིར་བཟློག་པར་བྱེད་པས། དེའི་ཕྱིར་འདིར་འགྲེལ་པ་བྱེད་པས་དང་པོ་ཁོ་ན་ཁོང་ནས་དབྱུང་བའི་ཕྱོགས་སྔ་མ་དེ་གཉིས་ཀ་བསལ་བའི་ཕྱིར་རོ་ཞེས་གསུངས་སོ། །གསུམ་པ་ནི། ཅིའི་ཕྱིར་དབུ་མ་པ་ཞེས་བྱ་ཞེ་ན། ཆོས་ཐམས་ཅད་རྟག་ཆད་ལ་སོགས་པའི་མཐའ་ཐམས་ཅད་དང་བྲལ་བར་སྨྲ་བས་ན་དབུ་མ་པ་ཞེས་པའམ་ཆོས་ཐམས་ཅད་དོན་དམ་པར་གྲུབ་པའི་ངོ་བོ་ཉིད་མེད་པར་སྨྲ་བས་ན། ངོ་བོ་ཉིད་མེད་པར་སྨྲ་བ་ཞེས་ཀྱང་བྱའོ། །བཞི་པ་དེ་དག་གིས་ཇི་ལྟར་འདོད་པའི་ཚུལ་ལ་གཉིས།

།བརྗོད་བྱེད་དྲང་ངེས་ཀྱི་རྣམ་གཞག་དང༌། བརྗོད་བྱ་གཏན་ལ་འབེབས་པའི་ཚུལ་ལོ། །དང་པོ་ལ་གསུམ༑ དྲང་ངེས་འབྱེད་པའི་གཞིའི་མདོ་ངོས་བཟུང་བ་དང༌། མདོ་སྡེ་གང་ལ་བརྟེན་ནས་དྲང་ངེས་འབྱེད་པ་དང༌། ཚུལ་ཇི་ལྟར་འབྱེད་པའི་ཚུལ་ལོ། །དང་པོ་ནི༑ བཀའ་དང་པོ་དང༌། ཐ་མ་དྲང་དོན་དང༌། བར་པ་（༩བ）ངེས་དོན་དུ་བྱེད་དོ༑ ༑གཉིས་པ་ནི། བློ་གྲོས་མི་ཟད་པའི་མདོ་ལས། ངེས་པའི་དོན་གྱི་མདོ་སྡེ་ནི་གང༌༑ དྲང་བའི་དོན་གྱི་མདོ་སྡེ་ནི་གང་ཞེ་ན། མདོ་སྡེ་གང་དག་ཀུན་རྫོབ་སྒྲུབ་པ་བསྟན་པ་དེ་དག་ནི་དྲང་བའི་དོན་ཞེས་བྱའོ། །མདོ་སྡེ་གང་དག་དོན་དམ་སྒྲུབ་པ་བསྟན་པ་དེ་དག་ནི་ངེས་པའི་དོན་ཞེས་བྱའོ། །ཞེས་སོགས་གསུངས་པ་ལ་བརྟེན་ནས་འབྱེད་དོ། །གསུམ་པ་ལ་གཉིས། བརྗོད་བྱའི་སྒོ་ནས་འབྱེད་པ་དང༌། རྗོད་བྱེད་ཀྱི་སྒོ་ནས་འབྱེད་པའི་ཚུལ་ལོ། །དང་པོ་ནི། དོན་དམ་བདེན་པ་བརྗོད་བྱའི་གཙོ་བོར་སྟོན་པ་སྒྲ་ཇི་བཞིན་པ་དེ་མཐར་ཐུག་གི་དོན་དུ་ཁས་བླངས་པ་ལ་གནོད་བྱེད་ཀྱི་ཚད་མ་མེད་པ། མཐར་ཐུག་གི་དོན་དེ་གཞན་དུ་དྲང་མི་དགོས་པ་སྟེ། ཁྱད་པར་གསུམ་དང་ལྡན་པ་ངེས་དོན་གྱི་མདོའོ། །ཀུན་རྫོབ་བདེན་པ་བརྗོད་བྱའི་གཙོ་བོར་སྟོན་པ་སྒྲ་ཇི་བཞིན་པ་དེ་མཐར་ཐུག་གི་དོན་དུ་ཁས་བླངས་པ་ལ་གནོད་བྱེད་ཀྱི་ཚད་མ་ཡོད་པ། མཐར་ཐུག་གི་དོན་དེ་གཞན་དུ་དྲང་དགོས་པ་སྟེ། ཁྱད་པར་གསུམ་དང་ལྡན་པ་དེ་དྲང་དོན་གྱི་མདོའོ། །དེ་ལྟར་ཡང་དབུ་མ་སྣང་བ་ལས༑ ངེས་པའི་དོན་ཡང་གང་ལ་བྱ་ཞེ་ན། ཚད་མ་དང་བཅས་པ་དང༌། དོན་དམ་པའི་དབང་དུ་བྱས་ནས་བཤད་པ་གང་ཡིན་པ་སྟེ། དེ་ནི་དེ་ལས་ལོགས་ཤིག་ཏུ་གཞན་གྱིས་གང་དུ་ཡང་དྲངས་པར་མི་ནུས་པའི་ཕྱིར་རོ་ཞེས་གསུངས་སོ། །

གཉིས་པ་བརྗོད་བྱེད་ཀྱི་སྒོ་ནས་འབྱེད་པའི་ཚུལ་ནི། དོན་དམ་བདེན་པའི་དབང་དུ་བྱས་ནས་སྟོན་པར་བྱེད་པ་ངེས་དོན་གྱི་མདོ། །ཀུན་རྫོབ་བདེན་པའི་དབང་དུ་བྱས་ནས་སྟོན་པར་བྱེད་པ་དྲང་དོན་གྱི་མདོ་ཡིན་ནོ། །དེ་སྐད་དུ་ཡང་འཇུག་པ་ལས༑ སྟོང་ཉིད་དོན་ཅན་ངེས་དོན་ཡོངས་ཤེས་ཀྱིས། །ཞེས་གསུངས་སོ། ། གཉིས་པ་བརྗོད་བྱ་གཏན་ལ་དབབ་པའི་ཚུལ་ལ་གཉིས། རྗེས་འབྲང་གི་དབུ་མ་པ་རྣམས་ཀྱིས་འཕགས་པའི་དགོངས་པ་འགྲེལ་ཚུལ་དང༌། དབུ་མ་པའི་ལྟ་བ་གཏན་ལ་དབབ་པའོ། །དང་པོ་ལ་གཉིས། རང་རྒྱུད་པ་རྣམས་ཀྱིས་འགྲེལ་ཚུལ་དང༌། ཐལ་འགྱུར་བ་རྣམས་ཀྱིས་འགྲེལ་ཚུལ་ལོ། ། ང༢ དབུ་མ་ཐལ་རང་གཉིས་སོ་སོར་བཤད་པ་ལས། ཅ༡ དབུ་མ་རང་རྒྱུད་པའི་ལུགས་བཤད་པ། དང་པོ་ལ་གཉིས། ལེགས་ལྡན་འབྱེད་རྗེས་འབྲང་དང་བཅས་པས་འགྲེལ་ཚུལ་དང༌། ཞི་འཚོ་རྗེས་འབྲང་དང་བཅས་པས་འགྲེལ་ཚུལ་ལོ། །དང་པོ་ནི། རྟགས་ཀྱི་དགག་བྱ་བརྒྱད་ལས། བདེན་པར་གྲུབ་པ། དོན་དམ་པར་གྲུབ་པ། ཡང་དག་པར་གྲུབ་པ། དེ་ཁོ་ན་ཉིད་ཀྱིས་གྲུབ་པ་བཞི་རྟགས་ཀྱི་དགག་བྱར་བཞེད་ལ། རང་གི་མཚན་ཉིད་ཀྱིས་གྲུབ་པ། རང་བཞིན་གྱིས་གྲུབ་པ། ངོ་བོ་ཉིད་ཀྱིས་གྲུབ་པ། རྫས་སུ་གྲུབ་པ་བཞི་ཚད་གྲུབ་ཏུ་མཛད་ཅིང༌། རང་རྒྱུད་ཀྱི་གཏན་ཚིགས་དང༌། རྗེས་དཔག་དང༌། ཕྱྀ་རོལ་གྱི་དོན་བཞེད་དོ། །རང་རིག་དང༌། ཀུན་གཞི་མི་བཞེད་ལ། གང་ཟག་གི་བདག་མེད་དོན་སྨྲ་གཉིས་ཀྱི་སྐབས་སུ་བཤད་པ་ལྟར་འཆད་ལ། གང་ཟག་བདེན་པ་དང་ཆོས་བདེན་པ་གཉིས་ཀ་ཡང་ཆོས་（༡༠ན）བདག་ཡིན་ལ། དེར་འཛིན་པ་ཆོས་ཀྱི་བདག་འཛིན་དང༌། དེ་གཉིས་ཀྱི་ཞེན་ཡུལ་བཀག་པ་ཆོས་ཀྱི་བདག་མེད་དུ་བཞེད་དོ། །ཐེག་དམན་གྱི་སྡེ་སྣོད་དུ་ཆོས་ཀྱི་བདག་མེད་མ་བསྟན་ལ། ཐེག་ཆེན་གྱི་སྡེ་སྣོད་ཁོ་ནར་ཆོས་ཀྱི་བདག་མེད་བསྟན་ཏོ། །དེའི་ཕྱིར་ན་ཉན་རང་གཉིས་ཀྱིས་ཆོས་ཀྱི་བདག་མེད་མ་རྟོགས་པར་བཤད་པ་འདི་རྣམས་འཕགས་པའི་དགོངས་པར་བཞེད་དོ། །རང་རྒྱུད་པ་རྣམས་ཀྱིས་རང་གི་མཚན་ཉིད་ཀྱིས་གྲུབ་པ་སོགས་བཞེད་དེ།

འཇུག་འགྲེལ་ལས། ཇི་ལྟར་དབུ་མའི་བསྟན་བཅོས་མ་གཏོགས་པར། བསྟན་བཅོས་གཞན་ལ་སྟོང་པ་ཉིད་ཅེས་བྱ་བའི་ཆོས་འདི་ཕྱིན་ཅི་མ་ལོག་པར་མི་བརྗོད་པ་དེ་བཞིན་དུ། ཁོ་བོ་ཅག་འདིར་ལུགས་གང་ཞིག་བརྒལ་ལན་དང་བཅས་པར་བསྙད་པའི་ལུགས་འདི་ནས་འབྱུང་བ་དེ་ཡང༌། སྟོང་པ་ཉིད་ཀྱི་ཆོས་ལྟར་བསྟན་བཅོས་གཞན་མེད་དོ། ། ཞེས་མཁས་པ་རྣམས་ཀྱིས་ངེས་པར་མཛད་དུ་གསོལ། དེ་ཅིའི་ཕྱིར་ཁ་ཅིག་གིས་མདོ་སྡེ་རྣམས་ཀྱི་ལུགས་དོན་དམ་པར་སྨྲས་པ་དེ་ཉིད་དབུ་མ་པ་རྣམས་ཀྱིས་ཀུན་རྫོབ་ཏུ་འདོད་དོ། །ཞེས་སྨྲས་པ་གང་ཡིན་པ་དེ་ནི་དབུ་མ་པའི་བསྟན་བཅོས་ཀྱི་དེ་ཁོ་ན་ཉིད་མངོན་པར་མི་ཤེས་པ་ཁོ་ནས་སྨྲས་པ་ཡིན་ནོ་ཞེས་ཤེས་པར་བྱའོ། ། ཞེས་སོགས་གསུངས་པའི་མཐར། འདི་ལྟར་འཇིག་རྟེན་ལས་འདས་པའི་ཆོས་ནི་འཇིག་རྟེན་པའི་ཆོས་དང་མཚུངས་པར་མི་རིགས་པའི་ཕྱིར་ཏེ། ལུགས་འདི་ནི་ཐུན་མོང་མ་ཡིན་པའོ་ཞེས་མཁས་པ་རྣམས་ཀྱིས་ངེས་པར་བྱའོ། །ཞེས་དང༌། ཤེས་རབ་སྒྲོན་མ་ལས་ཀྱང༌། དེ་ལ་འདིར་གལ་ཏེ་གཟུགས་ཞེས་བྱ་བར་ཡིད་ལ་བྱེད་པ་བརྗོད་པ་དང༌། ཚིག་ཏུ་བརྗོད་པའི་ཀུན་བཏགས་པའི་ངོ་བོ་གང་ཡིན་པ་དེ་མེད་དོ་ཞེ་ན་ནི། དངོས་པོ་ལ་སྐུར་བ་འདེབས་པ་ཡིན་ཏེ། ཡིད་ལ་བརྗོད་པ་དང༌༑ ཚིག་ཏུ་བརྗོད་པ་ལ་སྐུར་བ་འདེབས་པའི་ཕྱིར་རོ། །ཞེས་ཀུན་བཏགས་ལ་མཚན་ཉིད་ངོ་བོ་ཉིད་མེད་དོ་ཞེས་གསུངས་པའི་ཀུན་བཏགས་དེ་ངོ་བོ་དང་ཁྱད་པར་དུ་འདོགས་པའི་རྟོག་པ་དང་མིང་ལ་བྱེད་ན། དེ་གཉིས་ཕུང་པོ་ཡིན་པས་གཞན་དབང་ལ་མཚན་ཉིད་ངོ་བོ་ཉིད་མེད་པའི་སྐུར་འདེབས་སུ་བཤད་པས། གཞན་དབང་ལ་མཚན་ཉིད་ངོ་བོ་ཉིད་ཡོད་པར་བཞེད་དོ། །དེ་ཡང་དགོངས་འགྲེལ་ལས། རང་གི་མཚན་ཉིད་ཀྱིས་མ་གྲུབ་པས་མཚན་ཉིད་ངོ་བོ་ཉིད་མེད་པར་བཤད་ཅིང་འདིས་ཀྱང་མདོ་དེའི་དོན་འགྲེལ་པ་ཡིན་པས། གཞན་དབང་ལ་རང་གི་མཚན་ཉིད་ཀྱིས་གྲུབ་པའི་ངོ་བོ་ཉིད་ཡོད་པར་བཞེད་པར་གསལ་ལོ། ། གཞན་ཡང་དེ་ཉིད་སྐབས་སུ་རིགས་པ་གང་ཞིག་གིས།

།ཞེས་སོགས་ཀྱི་ཕྱོགས་སྔ་དངོས་སྨྲ་བ་ལ་སྦྱོར་བ་ཤིན་ཏུ་མི་འགྲིག་པས་རང་རྒྱུད་པ་ལ་སྦྱར་དགོས་ལ། དེས་ཀྱང་རང་རྒྱུད་པས་རང་གི་མཚན་ཉིད་ཀྱིས་གྲུབ་པར་འདོད་པར་གསལ་ལོ།། གཉིས་པ་ནི། རྟགས་ཀྱི་དགག་བྱ་སྔ་མ་ལྟར་འཆད་ལ། རང་རྒྱུད་ཀྱི་གཏན་ཚིགས་དང༌། རྗེས་དཔག་དང༌། རང་རིག་བཞེད་ལ། ཕྱི་རོལ་གྱི་དོན་མི་བཞེད་དེ། ལང་གཤེགས་ལས། འདི་ལ་སྐྱེ་བ་ཅི་ཡང་མེད། །འགག་པར་བྱ་བ་ཅུང་ཟད་མེད། །སྐྱེ་བ་དང་ནི་འགག་པ་དག །ཤེས་པ་འབའ་ཞིག་ཁོ་ནའོ། །ཞེས་དང༌༑ རིགས་པ་དྲུག་ཅུ་པ་ལས། འབྱུང་བ་ཆེ་ལ་སོགས་བཤད་པ། །རྣམ་པར་ཤེས་སུ་ཡང་དག་འདུ། །དེ་ཤེས་པས་ནི་འབྲལ་འགྱུར་བ། །ལོག་པར་རྣམ་བརྟག་མ་ཡིན་ནམ། །ཞེས་གསུངས་པ་ལ་བརྟེན་ཏོ། །བདག་མེད་གཉིས་ཀྱི་འཆད་ཚུལ་སྔ་མ་དང་འདྲའོ། །ལེགས་ལྡན་འབྱེད། ཡེ་ཤེས་སྙིང་པོ་རྗེས་འབྲང་དང་བཅས་པ་རྣམས་ཀྱིས་མཐའ་ཅིག་ཏུ་ཀུན་གཞི་ཡོད་པ་ལ་དགག་པ་མཛད་པས༑ ཀུན་གཞི་མི་བཞེད་པར་སྣང་ལ། ཞི་འཚོ་དཔོན་སློབ་རྗེས་འབྲང་རྣམས་ལ༑ སློབ་དཔོན་ཀ་མ་ལ་ཤི་ལས། འགོག་པའི་སྙོམས་འཇུག་ལ་རྩོད་པ་སྤང་བའི་སྐབས་སུ་ཀུན་གཞི་མེད་ཅིང་ཡིད་ཤེས་ཕྲ་མོ་ཡོད་པར་བཤད་པས། ཀུན་གཞི་མི་བཞེད་པར་གསལ་ལ། འཕགས་སེང་གཉིས་དང༌། སློབ་དཔོན་ཞི་བ་འཚོའི་གཞུང་ཁ་ཅིག་ཏུ། རྣམ་ཤེས་ཚོགས་བརྒྱད་སྟོན་པའི་ཐོགས་མེད་ཀྱི་གཞུང་ཁ་ཅིག་རང་ལུགས་སུ་དྲངས་པ་ལྟར་སྣང་བས་བརྟག་པར་བྱའོ། །ཨ་བྷྱས་ཐུབ་པ་དགོངས་རྒྱན་དུ། མདོ་སྡེ་དགོངས་འགྲེལ་གྱི་ཤེས་བྱེད་དང་བཅས་ཏེ་ཀུན་གཞི་ཡོད་པར་བཤད་ཅིང༌། ཟླ་བ་གྲགས་པའི་ལུང་དྲངས་ནས་ཟླ་བ་གྲགས་པ་ཚད་མར་མཛད་པར་སྣང་ཞིང༌། བདག་འཛིན་ཉོན་མོངས་པ་ཅན་གྱི་མ་རིག་པར་བྱེད་པ་ཡང་ཟླ་བ་གྲགས་བ་དང༌། སྤྱོད་འཇུག་མཁན་པོ་ཇི་ལྟ་བ་བཞིན་འཆད་པར་སྣང་ངོ༌། །རང་རྒྱུད་པ་རྣམས་ཀྱིས་བདག་འཛིན་གཉིས་ཀ་ངོས་འཛིན་པའི་ཚུལ་ལ། ཀུན་བཏགས་དང་ལྷན་སྐྱེས་གཉིས། ཀུན་བཏགས་ནི་ཕུང་པོ་ལྔ་དང་མཚན་ཉིད་མི་མཐུན་པའི་རྟག་གཅིག་རང་དབང་ཅན་དུ་འཛིན་པ་ཡིན་ལ།

ལྷན་སྐྱེས་ནི་རང་རྐྱ་ཐུབ་པའི་རྫས་ཡོད་དུ་འཛིན་པ་ཡིན་ནོ། །འདི་གཉིས་འཁོར་བའི་རྩ་བ་ཉོན་མོངས་པ་ཅན་གྱི་མ་རིག་པ་ཡིན་ཞིང༌། ཉོན་སྒྲིབ་ཏུ་ཡང་བཞེད་དོ། ། ཆོས་ཀྱི་བདག་འཛིན་ཀུན་བཏགས་ནི། སེམས་ཙམ་པའི་སྐབས་སུ་བཤད་པ་ལྟར་གཟུང་འཛིན་རྫས་ཐ་དད་དུ་འཛིན་པའོ། །ལྷན་སྐྱེས་ནི་གཟུགས་སོགས་ཕུང་པོ་དང་གང་ཟག་བདེན་པར་གྲུབ་པར་འཛིན་པའོ། །འདི་ནི་འཁོར་བའི་རྩ་བ་མ་རིག་པ་མ་ཡིན་ལ་ཤེས་སྒྲིབ་ཏུ་བཞེད་དོ། །ཞིབ་ཏུ་ཕྱེ་ན་བདེན་འཛིན་ཙམ་ལ་ཡང་ཀུན་བཏགས་དང༌། ལྷན་སྐྱེས་གཉིས། ཀུན་བཏགས་ནི་བདེན་པར་ཡོད་པ་འཐད་དོ་སྙམ་པའི་གྲུབ་མཐའི་འཐད་པ་སྔོན་དུ་བཏང་ནས་བདེན་པར་འཛིན་པའོ༑ ༑ལྷན་སྐྱེས་ནི། དེ་ལྟ་བུའི་འཐད་པ་སྔོན་དུ་མ་བཏང་བར་རང་འགར་བདེན་པར་འཛིན་པ་སྟེ། འདི་ཐལ་འགྱུར་པ་ལའང་འདྲའོ། ། ཅ༢ དབུ་མ་ཐལ་འགྱུར་བའི་ལུགས་བཤད་པ། གཉིས་པ་ཐལ་འགྱུར་པས་འཕགས་པའི་དགོངས་（༡༡ན）པ་འགྲེལ་ཚུལ་ནི། གོང་དུ་བཤད་པའི་བརྒྱད་ཀ་རྟགས་ཀྱི་དགག་བྱར་བཞེད་ལ། རང་རྒྱུད་ཀྱི་གཏན་ཚིགས་དང༌། རྗེས་དཔག་དང༌། རང་རིག་དང༌། ཀུན་གཞི་མི་བཞེད་ལ། ཕྱི་རོལ་གྱི་དོན་བཞེད་དོ། །བདག་མེད་གཉིས་ཀྱི་འདོད་ཚུལ་རྒྱས་པར་འོག་ཏུ་འཆད་པར་འགྱུར་རོ། །གཙོ་བོར་རིགས་པ་གསུམ་དང༌། ལུང་བདུན་གྱིས་ཉན་རང་གིས་ཆོས་ཀྱི་བདག་མེད་རྟོགས་པར་སྒྲུབ་པའོ། །ལུང་བདུན་ནི་འཇུག་འགྲེལ་དུ་གསལ་ལ། རིགས་པ་གསུམ་ནི། ས་དང་པོ་ནས་ཉན་རང་བློའི་སྟོབས་ཀྱིས་ཟིལ་གྱིས་གནོན་ནུས་པར་ཐལ་བ་དང༌། ཉན་རང་དགྲ་བཅོམ་པས་ཁམས་གསུམ་གྱི་ཉོན་མོངས་མ་སྤངས་པར་ཐལ་བ་དང༌། གང་ཟག་གི་བདག་མེད་ཀྱང་རྫོགས་པར་མ་རྟོགས་པར་ཐལ་བའོ། །ཐེག་དམན་གྱི་སྡེ་སྣོད་དུ་ཡང་ཆོས་རང་བཞིན་མེད་པར་བསྟན་པར་བཞེད་དོ། །འཇུག་འགྲེལ་དུ་ཐེག་དམན་གྱི་མདོ་དྲངས་པ་ལས༑ གཟུགས་ནི་དབུ་བ་རྡོས་པ་འདྲ། །ཚོར་བ་ཆུ་བུར་དུག་དང་མཚུངས། ། འདྲ་ཤེས་སྨིག་རྒྱུ་འདྲ་བ་སྟེ། །འདུ་བྱེད་རྣམས་ནི་ཆུ་ཤིང་བཞིན།

།རྣམ་ཤེས་སྒྱུ་མ་ལྟ་བུ་ཞེས། །ཉི་མའི་གཉེན་གྱིས་བཀའ་བསྩལ་ཏོ། །ཞེས་དང༌། རྩ་ཤེ་ལས། བཅོམ་ལྡན་འདས་ཀྱིས་ཆོས་གང་ཞིག སླུ་བ་དེ་ནི་རྫུན་ཞེས་གསུངས། འདུ་བྱེད་ཐམས་ཅད་སླུ་བའི་ཆོས། །དེས་ན་དེ་དག་རྫུན་པ་ཡིན། །ཞེས་གསུངས་པ་ལ་བརྟེན་ཏོ། །ཐེག་དམན་གྱི་སྡེ་སྣོད་དང༌། ཐེག་ཆེན་གྱི་སྡེ་སྣོད་གཉིས་ཆོས་ཀྱི་བདག་མེད་ཙམ་བསྟན་པར་མཚུངས་ཀྱང༌། ཆོས་ཀྱི་བདག་མེད་རྒྱས་པར་བསྟན་མ་བསྟན་གྱི་ཁྱད་པར་ཡོད་ཅྀང༌། ཉན་རང་དང་ཐེག་པ་ཆེན་པོ་ལ་ཡང་ཆོས་ཀྱི་བདག་མེད་རྒྱས་པར་རྟོགས་མ་རྟོགས་ཀྱི་ཁྱད་པར་ཡོད་པར་བཞེད་དོ། །ཐལ་འགྱུར་བའི་འདོད་ཚུལ་རྒྱས་པར་འོག་ཏུ་འཆད་པར་འགྱུར་རོ། །གཉིས་པ་དབུ་མའི་ལྟ་བ་གཏན་ལ་འབེབས་པ་ལ་གཉིས། དབུ་མའི་སྒྲ་འཇུག་པའི་དོན་བསྟན་པ་དང༌། དོན་དེ་ཉིད་རྒྱས་པར་བཤད་པའོ། །དང་པོ་ནི༑ ཡོད་མེད་དེ་རྟག་ཆད་ཀྱི་མཐའ་ཐམས་ཅད་དང་བྲལ་བས་ན་དབུ་མ་པ་ཞེས་བྱའོ༑ ༑དེ་ཡང་འོད་སྲུངས་ཀྱིས་ཞུས་པའི་མདོ་ལས། ཡོད་ཅེས་བྱ་བ་ནི་མཐའ་གཅིག་གོ །མེད་ཅེས་བྱ་བ་ནི་མཐའ་གཉིས་སོ། །དེ་གཉིས་ཀྱི་དབུས་གང་ཡིན་པ་དེ་ནི་དབུ་མའི་ལམ་མོ། །ཞེས་གསུངས་སོ། །དེ་ལྟར་ཡིན་ན། ཏིང་ངེ་འཛིན་རྒྱལ་པོ་ལས། ཡོད་དང་མེད་ཅེས་བྱ་བ་གཉིས་ཀ་མཐའ། །གཙང་དང་མི་གཙང་འདི་ཡང་མཐའ་ཡིན་ཏེ། །དེ་ཕྱིར་གཉིས་ཀའི་མཐའ་ནི་རྣམ་སྤངས་ནས། །མཁས་པས་དབུས་ལ་གནས་པར་ཡང་མི་བྱེད། །ཅེས་དབུས་ལའང་མི་གནས་པར་གསུངས་པ་མ་ཡིན་ནམ་ཞེ་ན། སྐྱོན་མེད་དེ། དངོས་སྨྲ་བ་འདོད་པ་ལྟར་གྱི་མཐའ་ཉི་ཚེ་བ་བཀག་ནས། དེ་ཙམ་དང་བྲལ་བའི་དབུས་བདེན་པར་བཟུང་བ་ལ་མི་གནས་པར་གསུངས་པ་ཡིན་གྱི། དབུ་མ་པས་འདོད་པ་ལྟར་གྱི་ཡོད་མེད་སོགས་སྤྲོས་པའི་（༡༡བ）མཐའ་ཐམས་ཅད་དང་བྲལ་བའི་དབུས་ལ་མི་གནས་པར་གསུངས་པའི་དོན་མ་ཡིན་ནོ། །འོ་ན་བྲལ་རྒྱུའི་ཡོད་མཐའ་དང་མེད་མཐའ་དེ་གང་ཞེ་ན། དེ་ལ་གཉིས། ཡོད་པ་དང་ཡོད་པའི་མཐར་འཛིན། མེད་པ་དང་མེད་པའི་མཐར་འཛིན་ནོ།

།དང་པོ་ནི། གཟུགས་སོགས་བདེན་པར་ཡོད་པ་ཡོད་མཐའ་དང༌། དེར་འཛིན་པ་ཡོད་པའི་མཐར་འཛིན་ནོ། །གཉིས་པ་ནི། ལས་རྒྱུ་འབྲས་དང༌། ཚེ་སྔ་ཕྱི་སོགས་མེད་པ་སྐུར་འདེབས་ཀྱི་མེད་མཐའ་དེར་འཛིན་པ་སྐུར་འདེབས་ཀྱི་མེད་པའི་མཐར་འཛིན་ནོ། །དེ་ལྟར་ཡང་རྩ་ཤེ་ལས། སྔོན་བྱུང་ད་ལྟར་མེད་ཅེས་པ༑ ༑དེས་ན་ཆད་པར་ཐལ་བར་འགྱུར། །ཞེས་གསུངས་པ་ལྟར། སྔར་དངོས་པོ་རང་བཞིན་གྱིས་གྲུབ་པ་ཕྱིས་རྒྱུན་ཆད་ནས་ཞིག་པ་མེད་མཐའ། དེར་འཛིན་པ་མེད་པའི་མཐར་འཛིན་ནོ། །དེ་ལྟ་བུའི་དབུ་མ་དེ་ལ་དབྱེ་ན་གསུམ། གཞི་དབུ་མ། ལམ་དབུ་མ། འབྲས་བུ་དབུ་མའོ། །དང་པོ་ནི། དབུ་མའི་སྒྲ་འཇུག་ཚུལ་ནི་ཤེས་བྱ་ཐམས་ཅད་ལ་འཇུག་ཀྱང༌། མཚན་ཉིད་པ་ནི་ཡོད་མེད་སོགས་སྤྲོས་པ་ཐམས་ཅད་དང་བྲལ་བའི་དེ་ཁོ་ན་ཉིད་ཡིན་ནོ། །གཉིས་པ་ནི། བདག་མེད་རྟོགས་པའི་ཡེ་ཤེས་སོ། །གསུམ་པ་ནི། སྐུ་གསུམ་མོ། །གཉིས་པ་དོན་དེ་ཉིད་རྒྱས་པར་བཤད་པ་ལ་གསུམ། འཁོར་བའི་རྩ་བ་མ་རིག་པ་ངོས་བཟུང་བ་དང༌། དེས་ཇི་ལྟར་གཟུང་བའི་ཚུལ་དང༌། གཟུང་བ་ལྟར་མེད་པའི་ཚུལ་ལོ། །དང་པོ་ལ་གཉིས། ལས་འབྲས་ལ་རྨོངས་པའི་མ་རིག་པ་དང༌། དེ་ཁོ་ན་ཉིད་ལ་རྨོངས་པའི་མ་རིག་པའོ༑ ༑དང་པོ་ནི། སྐྱེ་བ་སྔ་ཕྱི་དང༌། ལས་འབྲས་སོགས་མེད་པར་འཛིན་པའོ། ། གཉིས་པ་ནི། བདག་མེད་རྟོགས་པའི་ཤེས་རབ་ཀྱི་ཡུལ་གྱི་འགལ་ཟླ་འཛིན་བའི་བློའོ༑ ༑དེ་ལ་གང་ཟག་གི་བདག་འཛིན་དང༌། ཆོས་ཀྱི་བདག་འཛིན་གཉིས། དང་པོ་ལ་ཀུན་བཏགས་དང༌། ལྷན་སྐྱེས་སོ། །དང་པོ་ནི། རང་རྒྱུད་པ་མན་ཆད་ཀྱི་འདོད་པའི་གང་ཟག་གི་བདག་འཛིན་ནོ། །གཉིས་པ་ནི། གང་ཟག་རང་གི་མཚན་ཉིད་ཀྱིས་གྲུབ་པར་འཛིན་པའོ། །གཉིས་པ་ལ་ཀུན་བཏགས་ནི། སེམས་ཙམ་པས་འདོད་པའི་ཆོས་ཀྱི་བདག་འཛིན་ལྟ་བུའོ། །ལྷན་སྐྱེས་ནི། གཟུགས་སོགས་ཆོས་རང་གི་མཚན་ཉིད་ཀྱིས་གྲུབ་པར་འཛིན་པ་སྟེ། འདི་གཉིས་ཀ་འཁོར་བའི་རྩ་བ་ཅན་གྱི་མ་རིག་པ་ཡིན་ཞིང༌། ཉོན་སྒྲིབ་ཏུ་བཞེད་དོ།།

དེ་ལྟར་ཡང་སྟོང་ཉིད་བདུན་ཅུ་པ་ལས། རྒྱུ་དང་རྐྱེན་ལས་སྐྱེས་དངོས་རྣམས། ། ཡང་དག་པར་ནི་རྟོག་པ་གང༌། དེ་ནི་སྟོན་པས་མ་རིག་གསུངས། །དེ་ལས་ཡན་（༡༢ན）ལག་བཅུ་གཉིས་འབྱུང༌། །ཞེས་གསུངས་པའི་ཕྱིར་རོ། །འོ་ན་གང་ཟག་གི་བདེན་འཛིན་དང༌། ཆོས་ཀྱི་བདེན་འཛིན་ཇི་ལྟར་འབྱེད་ཅེ་ན། ། འཛིན་སྟངས་ཀྱི་སྒོ་ནས་མི་འབྱེད་པར། དམིགས་པའི་སྒོ་ནས་འབྱེད་པ་ཡིན་ཏེ། འཇུག་པ་ལས། བདག་མེད་འདི་ནི་འགྲོ་བ་རྣམ་གྲོལ་ཕྱིར། །ཆོས་དང་གང་ཟག་དབྱེ་བས་རྣམ་གཉིས་གསུངས། །ཞེས་གསུངས་སོ། །ཤེས་སྒྲིབ་ནི། རྐྱེན་དང་ཕྲད་ཀྱང་འབྲས་བུ་ཉོན་མོངས་མངོན་འགྱུར་བ་བསྐྱེད་པར་མི་ནུས་པའི་བདེན་འཛིན་གྱི་བག་ཆགས་དང༌། ཉོན་མོངས་པའི་མ་རིག་པས་བསླད་པའི་ཡུལ་རྒྱང་ཆད་དུ་སྣང་བའི་བདེན་སྣང་གཉིས་ཡིན་པར་བཞེད་དོ། །འདིར་འཇིག་ལྟ་ལྷན་སྐྱེས་ཡིན་ལ་གང་ཟག་གི་བདག་འཛིན་མ་ཡིན་པ་དང༌། གང་ཟག་གི་བདག་འཛིན་ཡིན་ལ་འཇིག་ལྟ་ལྷན་སྐྱེས་མ་ཡིན་པ་དང༌། གཉིས་ཀ་ཡིན་པ་དང༌། གཉིས་ཀ་མ་ཡིན་པ་སྟེ་མུ་བཞིའོ། །དང་པོ་ནི། ང་ཡི་བ་རང་གི་མཚན་ཉིད་ཀྱིས་གྲུབ་པར་འཛིན་པའོ། །གཉིས་པ་ནི། གང་ཟག་གཞན་རང་གི་མཚན་ཉིད་ཀྱིས་གྲུབ་པར་འཛིན་པའོ། །གསུམ་པ་ནི། རང་རྒྱུད་ཀྱིས་བསྡུས་པའི་ང་ཙམ་རང་གི་མཚན་ཉིད་ཀྱིས་གྲུབ་པར་འཛིན་པའོ། །བཞི་པ་ནི། གཟུགས་སོགས་ཕུང་པོ་རང་གི་མཚན་ཉིད་ཀྱིས་གྲུབ་པར་འཛིན་པའོ། །གཉིས་པ་དེས་ཇི་ལྟར་བཟུང་བའི་ཚུལ་ལ་གཉིས། གཞན་ལུགས་དགག་པ་དང༌། རང་ལུགས་བཞག་པའོ། །དང་པོ་ལ་གཉིས། རྟགས་ཀྱི་དགག་བྱ་ཁྱབ་ཆེས་པ་དགག་པ་དང༌། ཁྱབ་ཆུང་བ་དགག་པའོ། །དང་པོ་ལ་གཉིས། འདོད་པ་བརྗོད་པ་དང༌། ལུགས་དེ་དགག་པའོ། །དང་པོ་ནི། ཁ་ཅིག་ན་རེ། གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་མེད་དེ། ཡོད་ན་འཕགས་པའི་མཉམ་བཞག་ཡེ་ཤེས་ཀྱིས་དམིགས་དགོས་པ་ལས་མ་དམིགས་པའི་ཕྱིར་དང༌། ཚད་མས་གྲུབ་པར་ཐལ། ཡོད་པའི་ཕྱིར། འདོད་ན། རིགས་པས་བཙལ་བའི་ཚེ་རྙེད་པར་ཐལ།

ཚད་མས་གྲུབ་པའི་ཕྱིར། འདོད་ན། རིགས་པའི་དཔྱད་བཟོད་དུ་ཐལ༑ འདོད་པ་དེའི་ཕྱིར་དེ་ཡང་འདོད་ན། བདེན་གྲུབ་དུ་ཐལ། ཞེས་པའི་བར་ཕུལ་བའོ། །ཡང་སྐྱེ་ན་ཡོད་མེད་གང་རུང་ལས་སྐྱེ་བས་ཁྱབ་སྟེ། ཡོད་པ་ལས་སྐྱེ་ན༑ གཟུགས་སོགས་ཆོས་ཅན། མི་སྐྱེ་བར་ཐལ། བདག་དང་གཞན་དང་གཉིས་ཀ་དང་རྒྱུ་མེད་ལས་མི་སྐྱེ་བའི་ཕྱིར་རོ། །ཞེས་ཟེར་རོ། ཁ་ཅིག་ན་རེ། གཟུགས་སོགས་ཡོད་ན། ཡོད་པའི་མཐའ་དང་བྲལ་བ་མ་ཡིན་པར་ཐལ། ཡོད་པའི་ཕྱིར། མེད་ན། མེད་པའི་མཐའ་དང་བྲལ་བ་མ་ཡིན་པར་ཐལ། མེད་པའི་ཕྱིར༑ དེས་ན་གཟུགས་ནས་རྣམ་མཁྱེན་གྱི་བར་གྱིས་ཆོས་ཐམས་ཅད་ཡོད་པ་ཡང་མ་ཡིན། མེད་པ་ཡང་མ་ཡིན་ཏེ། རྩ་ཤེ་ལས། བཅོམ་ལྡན་དངོས་དང་དངོས་མེད་པ། །མཁྱེན་པས་ཀ་ཏ་ཡ་ན་ཡིས། །གདམ་ངག་ལ་ནི་ཡོད་པ་དང༌། །མེད་པ་གཉིས་（༡༢བ）ཀའང་དགག་པ་མཛད། དེ་ཉིད་ལས། ཡོད་ཅེས་བྱ་བ་རྟག་པར་འཛིན༑ ༑མེད་ཅེས་བྱ་བ་ཆད་པར་ལྟ། །དེ་ཕྱིར་ཡོད་དང་མེད་པ་ལ། ། མཁས་པས་གནས་པར་མི་བྱའོ། །ཞེས་དང༌། ཡེ་ཤེས་སྙིང་པོ་ཀུན་ལས་བཏུས་ལས༑ ཡོད་མིན་མེད་མིན་གཉིས་ཀ་མིན། །གཉིས་ཀའི་བདག་ཉིད་མིན་པའང་མིན༑ ༑ཞེས་གསུངས་པའི་ཕྱིར་རོ། །ཞེས་ཟེར་རོ། །འོ་ན་མདོ་ལས། གཟུགས་སོགས་ཡོད་པར་གསུངས་པ་དང་འགལ་ཞིང༌། ཆད་ལྟར་ཡང་འགྱུར་རོ། །ཞེས་བྱས་པ་ལ། སྐྱོན་མེད་དེ། ཐ་སྙད་དུ་ཡོད་པ་དང་གཞན་ངོར་ཡིན་གྱི་རང་ལུགས་ལ་ནི་མ་ཡིན་ནོ་ཞེ་ན། གཉིས་པ་ནི། 

རིམ་པ་ལྟར་ལན་འདེབས་པའི་ཚུལ་ནི། གཟུགས་སོགས་ཡོད་ན། འཕགས་པའི་མཉམ་བཞག་ཡེ་ཤེས་ཀྱིས་དམིགས་དགོས་པ་ལས་མ་དམིགས་པའི་ཕྱིར་ཞེས་པ་ལ། རྟགས་ཕྱི་མ་མ་གྲུབ་ཀྱི་ལན་དང༌༑ འཕགས་པ་སློབ་པའི་མཉམ་བཞག་ཡེ་ཤེས་ཀྱིས་དམིགས་རུང་ཡིན་པ་ལས་མ་དམིགས་པའི་ཕྱིར་ཞེས་པ་ལ་ནི། རྟགས་སྔ་མ་མ་གྲུབ་ཀྱི་ལན་དང༌། རིགས་པའི་དཔྱད་བཟོད་དུ་ཐལ། རིགས་པས་རྙེད་པའི་ཕྱིར་ཞེས་པ་ལ། ཁྱབ་པ་མེད་ཀྱི་ལན་དང༌། གཟུགས་སོགས་ཆོས་ཅན། མི་སྐྱེ་བར་ཐལ། མཐའ་བཞི་ལས་མི་སྐྱེ་བའི་ཕྱིར་ཞེས་པ་ལ། མྱུ་གུ་ཆོས་ཅན། ཐ་སྙད་དུ་ཡང་མི་སྐྱེ་བར་ཐལ། ཐ་སྙད་དུ་ཡང་བདག་དང་གཞན་དང་གཉིས་ཀ་དང་རྒྱུ་མེད་ལས་མི་སྐྱེ་བའི་ཕྱིར། ཞེས་དང༌། ཡོད་པའི་མཐའ་དང་བྲལ་བ་མ་ཡིན་པར་ཐལ། ཡོད་པའི་ཕྱིར་ཞེས་སོགས་ལ། གཟུགས་སོགས་ཆོས་ཅན། ཡོད་པ་མ་ཡིན་པའི་མཐའ་དང་བྲལ་བ་མ་ཡིན་པར་ཐལ། ཡོད་པ་ཡང་མ་ཡིན་པའི་ཕྱིར། མེད་པ་མ་ཡིན་པའི་མཐའ་དང་བྲལ་བ་མ་ཡིན་པར་ཐལ། མེད་པ་ཡང་མ་ཡིན་པའི་ཕྱིར། ཞེས་སོགས་ཀྱི་ལན་འདེབས་པ་ནི་རྣམ་པ་ཀུན་ཏུ་མཚུངས་སོ། །དེས་ན་གཟུགས་སོགས་མེད་པར་ཁས་བླངས་པ་ལ། འཇིག་རྟེན་དོན་ནི་འཇིག་རྟེན་གྲགས་ཉིད་ཀྱིས། །གལ་ཏེ་སེལ་ན་འཇིག་རྟེན་གྱིས་གནོད་འགྱུར། །ཞེས་པ་རྩ་འགྲེལ་ལས་གསུངས་པ་ལྟར༑ འཇིག་རྟེན་གྱི་གྲགས་པས་གནོད་པའི་ཕྱིར་རོ། །དེས་ན་ཡོད་ན་རང་བཞིན་གྱིས་ཡོད་པ་དང༌། རང་བཞིན་གྱིས་མེད་ན་གཏན་མེད་དུ་འདོད་པ་ནི་དངོས་སྨྲ་བའི་ལུགས་དང་ཁྱད་པར་མེད་དེ། བཞི་བརྒྱ་པའི་འགྲེལ་པ་ལས་དངོས་པོ་དངོས་པོར་ཡོད་པར་སྨྲ་བའི་ལྟར་ན་ནི། ཇི་སྲིད་དུ་དངོས་པོ་དེའི་ཡོད་པ་ཉིད་ཡིན་པ་དེ་སྲིད་དུ་དེ་ལྟར་རང་གི་ངོ་བོ་ཡང་ཡིན་པ་ཉིད་ལ་གང་གི་ཚེ། རང་གི་ངོ་བོ་དང་བྲལ་བ་དེའི་ཚེ་དེ་ལ་དངོས་པོ་དེ་རྣམ་པ་ཐམས་ཅད་དུ་མེད་པའི་ཕྱིར། བོང་བུའི་རྭ་དང་འདྲ་བས་གཉིས་སུ་སྨྲ་བ་ལས་མ་འདས་པའི་ཕྱིར། འདིའི་མངོན་པར་འདོད་པ་ཐམས་ཅད་འགྲིག་དཀའ་བར་འགྱུར་རོ།

།ཞེས་གསུངས་པ་ལྟར་རོ༑ ༑དབུ་མ་པས་（༡༣ན）རང་བཞིན་གྱིས་མེད་པ་དང་མེད་པ་གཉིས་ཤིན་ཏུ་ཁྱད་ཆེ་བར་གསུངས་ཏེ། ཚིག་གསལ་ལས། ཇི་སྐད་དུ། གལ་ཏེ་དེ་ལྟར་ཁྱེད་ཀྱི་དངོས་པོ་རྣམས་རང་བཞིན་མེད་པར་རྣམ་པར་བཞག་ན་འོ་ན་ནི་གང༌། བཅོམ་ལྡན་འདས་ཀྱིས་རང་གིས་བསགས་པའི་ལས་ཀྱི་རྣམ་པར་སྨིན་པ་ནི་རང་ཉིད་ཀྱིས་མྱོང་བར་འགྱུར་བ་ཡིན་ནོ། །ཞེས་གསུངས་པ་དེ་ཐམས་ཅད་ཚུལ་འདིས་བསལ་བར་འགྱུར་ལ། ལས་འབྲས་ལ་སྐུར་བ་བཏབ་པའི་ཕྱིར་ན་ཁྱོད་མེད་པ་པའི་གཙོ་བོར་གྱུར་པ་ཡིན་ནོ། །བརྗོད་པར་བྱ་སྟེ་ཁོ་བོ་ནི་མེད་པ་པ་མ་ཡིན་ཏེ། ཁོ་བོ་ཅག་ནི་མེད་པ་པ་མ་ཡིན་ཏེ། ཁོ་བོ་ཅག་ནི་ཡོད་པ་དང་མེད་པ་གཉིས་སུ་སྨྲ་བ་བཀག་ནས། གཉིས་སུ་མེད་བའི་ལམ་མྱ་ངན་ལས་འདས་པའི་གྲོང་ཁྱེར་དུ་འགྲོ་བ་གསལ་བར་བྱེད་པ་ཡིན་ནོ། ཁོ་བོ་ཅག་ནི་ལས་དང་བྱེད་པ་པོ་འབྲས་བུ་ལ་སོགས་མེད་དོ། །ཞེས་སྨྲ་བ་མ་ཡིན་ཏེ། འོ་ན་ཅི་ཞེ་ན། འདི་དག་རང་བཞིན་གྱིས་མེད་དོ། །ཞེས་རྣམ་པར་འཇོག་པ་ཡིན་ནོ། །ཅི་སྟེ་རང་བཞིན་མེད་པ་རྣམས་ལ་བྱ་བ་བྱེད་པ་མི་འཐད་པའི་ཕྱིར་ཉེས་པ་སོ་ན་འདུག་པ་ཉིད་དོ་སྙམ་ན། དེ་ཡང་ཡོད་པ་མ་ཡིན་ཏེ། རང་བཞིན་དང་བཅས་པ་རྣམས་ཁོ་ན་ལ་བྱ་བ་མ་མཐོང་བའི་ཕྱིར་དང༌། རང་བཞིན་མེད་པ་རྣམས་ཁོ་ན་ལ་བྱ་བ་མཐོང་བའི་ཕྱིར་ཞེས་གསལ་བར་གསུངས་སོ། །གཞན་ཡང༌། རང་བཞིན་གྱིས་སྐྱེ་བ་མེད་པར་བརྗོད་པ་ན་སྐྱེ་བ་གཏན་མེད་དུ་བཟུང་ནས་རང་བཞིན་གྱིས་སྐྱེ་བ་མེད་པ་དང༌༑ བརྟེན་ནས་སྐྱེ་བ་ཁས་བླངས་པ་གཉིས་འགལ་ལོ་སྙམ་ནས། ཡང་བརྩད་པ་ལ་རང་བཞིན་གྱིས་མེད་དོ་ཞེས་རང་བཞིན་གྱིས་ཁྱད་པར་སྦྱར་བའི་ཚིག་ཙམ་ཡང་མ་ཐོས་པར་འདུག་པས་ན། རྣ་བ་མེད་པ་དང༌། རང་བཞིན་གྱིས་སྐྱེ་བ་མེད་ཅེས་པའི་ཚིག་གི་དོན་ལ་གོ་རྒྱུ་མ་བྱུང་བར་འདུག་པས་ན། སྙིང་མེད་པ་ཞེས་ཀྱང་གསུངས་ཏེ། རིགས་པ་དྲུག་ཅུ་པ་ལས། བརྟེན་ནས་སྐྱེས་པ་མ་སྐྱེས་པར། །དེ་ཉིད་མཁྱེན་པའི་མཆོག་གིས་གསུངས།

།ཞེས་པའི་འགྲེལ་པ་ལས། རྟེན་ཅིང་འབྲེལ་བར་འབྱུང་བ་མཐོང་ན་དངོས་པོ་ཐམས་ཅད་རང་བཞིན་དུ་དམིགས་པར་མི་འགྱུར་ཏེ། གང་བརྟེན་ནས་སྐྱེས་པ་དེ་ནི་གཟུགས་བརྙན་བཞིན་དུ་རང་བཞིན་གྱིས་མ་སྐྱེས་པའི་ཕྱིར་རོ། །གལ་ཏེ་བརྟེན་ནས་སྐྱེས་པ་གང་ཡིན་པ་དེ་སྐྱེས་པ་ཁོ་ན་མ་ཡིན་ནམ། དེ་ཇི་ལྟར་མ་སྐྱེས་པའི་སྒྲས་བརྗོད་པར་བྱ་བར་འགྱུར། ཅི་སྟེ་མ་སྐྱེས་སོ་ཞེས་བྱ་བར་བརྗོད་ན། འོན་ཏེ་བརྟེན་ནས་སྐྱེའོ་ཞེས་བྱ་བར་བརྗོད་པར་མི་བྱའོ། །དེའི་ཕྱིར་ཕན་ཚུན་འགལ་བ་ཉིད་ཀྱི་ཕྱིར་འདི་མི་རིགས་སོ་ཞེ་ན། ཀྱེ་མ་ཀྱེ་ཧུད་རྣ་བ་དང་སྙིང་མེད་པས་ཀྱང་བརྒལ་བར་འགྱུར་བ་འདི་ནི་ཁོ་བོ་ཅག་ལ་དཀའ་བ་ཞིག་བབ་བོ། །གང་གི་ཚེ་ཁོ་བོ་ཅག་གིས་གང་བརྟེན་ནས་སྐྱེ་བ་དེ་གཟུགས་བརྙན་བཞིན་རང་བཞིན་གྱིས་མ་སྐྱེས་སོ། །ཞེས་སྨྲས་པ་དེའི་ཚེ་རྒོལ་བའི་གོ་སྐབས་（༡༣བ）ག་ལ་ཡོད་ཅེས་གསུངས་སོ། །དེས་ན་རྟེན་འབྲེལ་ཁས་བླངས་ནས་དངོས་པོ་ཡོད་མེད་ཀྱི་མཐའ་གཉིས་སུ་སྨྲ་བ་སེལ་བ་དང་རྟེན་འབྲེལ་དང་རང་བཞིན་མེད་པར་ཁས་བླངས་པ་ཁོ་ན་ལ་བྱ་བྱེད་ཐམས་ཅད་འཐད་པར་གསུངས་ཏེ། འཇུག་པ་ལས། གང་ཕྱིར་དངོས་པོ་བརྟེན་ནས་རབ་འབྱུང་བ། ། རྟོག་པ་འདི་དག་བརྟག་པར་མི་ནུས་པས། །དེ་ཕྱིར་རྟེན་འབྱུང་རིགས་པ་འདི་ཡིས་ནི། །ལྟ་ངན་དྲ་བ་མཐའ་དག་གཅོད་པར་བྱེད། །ཅེས་དང༌། བཞི་བརྒྱ་པའི་འགྲེལ་པ་ལས་ཀྱང༌། བདག་ནི་དངོས་པོ་མེད་པར་སྨྲ་བ་མ་ཡིན་ཏེ། རྟེན་ཅིང་འབྲེལ་བར་འབྱུང་བ་སྨྲ་བའི་ཕྱིར་རོ། །ཅི་ཁྱོད་དངོས་པོར་སྨྲ་བ་ཞིག་གམ་ཞེ་ན། མ་ཡིན་ཏེ། རྟེན་ཅིང་འབྲེལ་བར་འབྱུང་བ་སྨྲ་བ་ཉིད་ཀྱི་ཕྱིར་རོ། ཁྱོད་ཅི་སྨྲ་བ་ཞིག་ཅེ་ན། རྟེན་ཅིང་འབྲེལ་བར་འབྱུང་བ་སྨྲ་བའོ། །གང་རྟེན་ཅིང་འབྲེལ་བར་འབྱུང་བའི་དོན་གང་ཞིག་ཅེ་ན། རང་བཞིན་མེད་པའི་དོན་དེ་རང་བཞིན་གྱིས་མ་སྐྱེས་པའི་དོན་དང༌། སྒྱུ་མ་དང༌། སྨིག་རྒྱུ་དང༌། གཟུགས་བརྙན་དང༌། དྲི་ཟའི་གྲོང་ཁྱེར་དང༌།

སྤྲུལ་པ་རྣམས་དང༌། རྨི་ལམ་དང་མཚུངས་པའི་རང་བཞིན་ཅན་གྱིས་འབྲས་བུ་འབྱུང་བའི་དོན་དང༌། སྟོང་པ་ཉིད་བདག་མེད་པའི་དོན་ནོ། །ཞེས་གསུངས་སོ། །གཉིས་པ་རྟགས་ཀྱི་དགག་བྱ་ཁྱབ་ཆུང་བ་དགག་པ་ལ་གཉིས། འདོད་པ་བརྗོད་པ་དང༌། དེ་དགག་པའོ། །དང་པོ་ནི། རང་བཞིན་ཁྱད་པར་གསུམ་ལྡན་དེ་རྟགས་ཀྱི་དགག་བྱ་ཡིན་ཏེ། དེ་ཡང་གང་ཞེ་ན། ངོ་བོ་རྒྱུས་མ་བསྐྱེད་པ་དང༌། གནས་སྐབས་གཞན་དུ་མི་འགྱུར་བ་དང༌། རྣམ་འཇོག་གཞན་ལ་མི་ལྟོས་པ་དང་གསུམ་ཡིན་ཏེ། རྩ་ཤེ་ལས་རང་བཞིན་རྒྱུ་དང་རྐྱེན་ལས་ནི། །འབྱུང་བར་རིགས་པ་མ་ཡིན་ནོ། །རྒྱུ་དང་རྐྱེན་ལས་བྱུང་བ་ཡི། །རང་བཞིན་བྱས་པ་ཅན་དུ་འགྱུར།། རང་བཞིན་བྱས་པ་ཅན་ཞེས་བྱ། །ཅི་ལྟ་བུར་ན་རུང་བར་འགྱུར། །རང་བཞིན་དག་ནི་བཅོས་མིན་དང༌། །གཞན་ལ་ལྟོས་པ་མེད་པ་ཡིན། །ཞེས་གསུངས་སོ། ། ཡང་ཁ་ཅིག རིགས་པས་དཔྱད་བཟོད་དུ་གྲུབ་པ་དེ་རྟགས་ཀྱི་དགའ་བྱ་ཡིན་ཞེས་ཟེར་རོ། ཁ་ཅིག ཆ་མེད་རིལ་པོའི་རྫས་ཡོད་དེ་རྟགས་ཀྱི་དགག་བྱར་འདོད་དོ། །གཉིས་པ་ནི། སྤྱིར་རྟགས་ཀྱིས་འགོག་ནུས་པ་ཙམ་གྱི་དགག་བྱ་ལ་ཤེས་འདོད་མེད་ལ། སྟོང་པ་ཉིད་ཀྱི་དགག་བྱ་བདེན་འཛིན་ལྷན་སྐྱེས་ཀྱི་འཛིན་སྟངས་ཀྱི་ཡུལ་མ་ཡིན་ཏེ། སེམས་ཙམ་པ་མན་ཆད་ཀྱིས་ཀྱང་དེ་ལྟ་བུའི་རང་བཞིན་ཁྱད་པར་གསུམ་ལྡན་དེ་ཁེགས་པའི་ཕྱིར་རོ། །ཇི་ལྟར། ཁེགས་ཞེ་ན། ངོ་བོ་རྒྱུས་མ་བསྐྱེད་པ་ཁེགས་ནས་སྐྱེད་པ་དང༌། གནས་སྐབས་གཞན་དུ་མི་འགྱུར་བ་དེ་ཁེགས་ནས་འགྱུར་བ་དང༌། རྣམ་འཇོག་གཞན་ལ་མི་ལྟོས་བ་དེ་ཁེགས་ནས་ལྟོས་པར་གྲུབ་བོ། །དེའི་ཕྱིར་དེ་ལྟ་བུའི་ཁྱད་པར་གསུམ་ལྡན་དེ་རྟགས་ཀྱིས་དགག་བྱ་ཡིན་ན། སེམས་ཙམ་པ་（༡༤ན）མན་ཆད་ཀྱིས་ཀྱང་དངོས་པོ་རང་བཞིན་གྱིས་མེད་པར་རྟོགས་ཤིང༌། དབུ་མ་པའི་ལྟ་བ་རྒྱུད་ལ་སྐྱེས་པར་འགྱུར་ལ། སེམས་ཙམ་པ་མན་ཆད་ཀྱི་ངོར་གཟུགས་སོགས་རང་བཞིན་གྱིས་མ་གྲུབ་པར་སྒྲུབ་པ་དོན་མེད་པར་འགྱུར་རོ། །རིགས་པའི་དཔྱད་བཟོད་དུ་གྲུབ་པ་དེ་བདེན་འཛིན་ལྷན་སྐྱེས་ཀྱི་འཛིན་སྟངས་ཀྱི་ཡུལ་མ་ཡིན་ཏེ།

དེས་བཅད་ནས་མ་གཟུང་བའི་ཕྱིར་རོ། །ཆ་མེད་རིལ་པོའི་རྫས་ཡོད་དེ་ཡང༌། བདེན་འཛིན་ལྷན་སྐྱེས་ཀྱི་འཛིན་སྟངས་ཀྱི་ཡུལ་མ་ཡིན་ཏེ། དེ་བཀག་པས་ཆ་བཅས་ཙམ་གྲུབ་པ་ཡིན་གྱི། བདེན་མེད་རྟོགས་པ་ལ་ཅུང་ཟད་ཀྱང་མི་ཕན་པའི་ཕྱིར་རོ། །དེས་ན་རང་བཞིན་གྱིས་གྲུབ་ན། རྒྱུ་ལ་མི་ལྟོས་པ་དང༌། གཞན་དུ་མི་འགྱུར་བ་སོགས་སུ་ཐལ་བ་འཕེན་པ་ནི་ཁྱབ་བྱེད་ཀྱི་ངོས་ནས་སྐྱོན་བརྗོད་པ་ཡིན་ཏེ། དཔེར་ན་རྩ་ཤེ་ལས། གལ་ཏེ་ལས་ལ་རང་བཞིན་ཡོད། །རྟག་པར་འགྱུར་བར་ཐེ་ཚོམ་མེད། །ཅེས་རང་བཞིན་གྱིས་གྲུབ་ན་རྟག་པར་འཕུལ་བ་ལྟ་བུའོ། །དེ་བཞིན་དུ་ཆ་མེད་ཀྱི་དངོས་པོ་དང༌། རིགས་པའི་དཔྱད་བཟོད་ཀྱང་འདིར་ཐུན་མོང་མ་ཡིན་པའྀྀ་རྟགས་ཀྱི་དགག་བྱ་མ་ཡིན་པར་ཤེས་པར་བྱའོ། །གཉིས་པ་རང་ལུགས་བཞག་པ་ལ་གཉིས། དགག་བྱ་ངོས་ཟིན་དགོས་པའི་རྒྱུ་མཚན། ཇི་ལྟར་འཛིན་པའི་ཚུལ་ལོ། །དང་པོ་ནི། སྟོང་ཉིད་རྟོགས་པ་ལ་དགག་བྱ་རང་བཞིན་གྱིས་གྲུབ་པ་དེ་ངོས་ཟིན་དགོས་ཏེ། དེ་ངོས་མ་ཟིན་ན་དེ་བཀག་གི་བདེན་མེད་མི་རྟོགས་པའི་ཕྱིར་ཏེ། དཔེར་ན་བུམ་མེད་ངེས་པ་ལ་དགག་བྱ་བུམ་པའི་དོན་སྤྱི་འཆར་དགོས་པ་བཞིན་ནོ། །ཇི་སྐད་དུ་སྤྱོད་འཇུག་ལས༑ བཏགས་པའི་དངོས་ལ་མ་རེག་པར། །དེ་ཡི་དངོས་མེད་འཛིན་མ་ཡིན། ། ཞེས་གསུངས་པའི་ཕྱིར་རོ། །གཉིས་པ་ལ་གཉིས། སྤྱིར་ལམ་གྱི་དགག་བྱ་དང༌། རིགས་པའི་དགག་བྱའོ༑ ༑དང་པོ་ནི། ཉོན་སྒྲིབ་དང་ཤེས་སྒྲིབ་གཉིས་ཡིན་ཏེ། དབུས་མཐའ་ལས། ཉོན་མོངས་པ་ཡི་སྒྲིབ་པ་དང༌། །ཤེས་བྱའི་སྒྲིབ་པ་གཉིས་སུ་བསྟན། །དེར་ནི་སྒྲིབ་པ་ཐམས་ཅད་དེ། །དེ་ཟད་ནས་ནི་གྲོལ་བར་འདོད། །ཅེས་གསུངས་པས། འདི་ནི་ཤེས་བྱ་ལ་ཡོད་པ་ཞིག་དགོས་ཏེ། མེད་ན་སེམས་ཅན་ཐམས་ཅ་འབད་མེད་དུ་གྲོལ་བར་འགྱུར་བའི་ཕྱིར་རོ། །གཉིས་པ་ནི། ཤེས་བྱ་ལ་མེད་པ་ཞིག་དགོས་ཏེ། དེ་ཡོད་ན་དགག་མི་ནུས་པའི་ཕྱིར་རོ། ། དེ་ལ་གཉིས། དབུ་མ་རང་རྒྱུད་པའི་ལུགས་ཀྱི་རྟགས་ཀྱི་དགག་བྱ་ངོས་བཟུང་བ་དང༌།

ཐལ་འགྱུར་བའི་ལུགས་ཀྱི་རྟགས་ཀྱི་དགག་བྱ་ངོས་བཟུང་བའོ།། དང་པོ་ལ་གསུམ། བདེན་གྲུབ་དང་བདེན་འཛིན་ངོས་བཟུང་བ་དང༌། འཇིག་རྟེན་པ་ལ་ལྟོས་པའི་བདེན་རྫུན་སྒྱུ་མའི་དཔེས་བསྟན་པ་དང༌། དཔེ་དེ་དོན་ལ་སྦྱར་ནས་བཤད་པའོ། །དང་པོ་ནི། དབུ་མ་སྣང་བ་ལས། དངོས་པོ་ཡང་དག་པར་ངོ་བོ་ཉིད་མེད་པ་དག་ལ་ཡང་དེ་ལས་（༡༤བ）ལྡོག་པའི་རྣམ་པར་སྒྲོ་འདོགས་པའི་ཁྲུལ་བའི་བློ་གང་ཡིན་པ་དེ་ནི་ཀུན་རྫོབ་ཅེས་བྱ་སྟེ། འདིའམ་འདིས་དེ་ཁོ་ན་ཉིད་སྒྲིབ་པ་ལྟ་བུར་བྱེད། འགེབས་པ་ལྟ་བུར་བྱེད་པའི་ཕྱིར་རོ། །དེ་སྐད་དུ་ཡང་མདོ་ལས༑ དངོས་རྣམས་སྐྱེ་བ་ཀུན་རྫོབ་ཏུ། །དམ་པའི་དོན་དུ་རང་བཞིན་མེད། ། རང་བཞིན་མེད་ལ་འཁྲུལ་བ་གང༌། །དེ་ནི་ཡང་དག་ཀུན་རྫོབ་འདོད། །ཅེས་གསུངས་སོ། །དེ་ལས་བྱུང་བའི་ཕྱིར། དེས་ཉེ་བར་བསྟན་པ་མཐོང་བའི་དངོས་པོ་རྫུན་པ་ཐམས་ཅད་ནི། ཀུན་རྫོབ་པ་ཁོ་ན་ཡིན་ཞེས་བྱའོ། །དེ་ཡང་ཐོག་མ་མེད་པའི་འཁྲུལ་བའི་བག་ཆགས་ཡོངས་སུ་སྨིན་པའི་དབང་གིས་བྱུང་ལ། དེས་ཀྱང་སྲོག་ཆགས་ཐམས་ཅད་ལ་ཡང་དག་པར་དངོས་པོའི་བདག་ཉིད་ལྟ་བུར་ཉེ་བར་བསྟན་པ་མཐོང་བར་འགྱུར་ཏེ། དེའི་ཕྱིར་དེ་དག་གི་བསམ་པའི་དབང་གིས་དངོས་པོ་རྫུན་པའི་ངོ་བོ་ཐམས་ཅད་ནི་ཀུན་རྫོབ་ཏུ་ཡོད་པ་ཁོ་ནའོ། །ཞེས་བྱའོ།། ཞེས་གསུངས་སོ། །དེ་ནི་ཞེས་པ་ཡན་ནི་དོན་དམ་པར་རང་བཞིན་མེད་པ་ལ་དོན་དམ་པར་ཡོད་པར་འཁྲུལ་བའི་དོན་ནོ། །ཀུན་རྫོབ་ནས་ཕྱིར་རོའི་བར་ནི་ཡང་དག་ཀུན་རྫོབ་ཅེས་པའི་དོན་ཏེ། ཀུན་རྫོབ་སྒྲིབ་བྱེད་ལ་བྱས་ནས་ཡང་དག་པ་ལ་སྒྲིབ་པར་བྱེད་པའོ། །བདེན་འཛིན་དེ་ལས་བྱུང་བའི་ཕྱིར་བདེན་འཛིན་དེས་བདེན་པར་ཡོད་པ་ལྟར་ཉེ་བར་བསྟན་པ་མཐོང་བ་ནི་རྟོག་པ་ཡིན་གྱི་དབང་ཤེས་མ་ཡིན་ཏེ། བདེན་གཉིས་ཀྱི་འགྲེལ་པར་དགག་བྱ་བདེན་པ་དབང་ཤེས་ལ་མི་སྣང་བར་བཤད་པ་འདིར་ཡང་འདྲ་བའི་ཕྱིར་རོ། །དེ་ཡང་ནས་བྱུང་བའི་བར་གྱིས་ནི་བདེན་འཛིན་དེ་ལྷན་སྐྱེས་སུ་སྟོན་ནོ།

།དེས་ཀྱང་སྲོག་ཆགས་ཐམས་ཅད་ལ་ཞེས་སོགས་ཀྱིས་སྔ་མ་དེ་ཉིད་འཆད་པར་བྱེད་དོ། །སྲོག་ཆགས་དེ་དག་གིས་བསམ་པ་ནི་རྟོག་པ་ཁོ་ན་མ་ཡིན་གྱི་རྟོག་མེད་ཀྱི་ཤེས་པ་ལ་ཡང་བྱ་སྟེ། དེ་གཉིས་ཀྱི་དབང་གིས་ཡོད་པར་བཞག་གི་དོན་དམ་པར་ཡོད་པ་མ་ཡིན་པའི་དངོས་པོ་རྫུན་པ་རྣམས་ཀུན་རྫོབ་ཁོ་ནར་ཡོད་པ་ནི། དངོས་རྣམས་སྐྱེ་བ་ཀུན་རྫོབ་ཏུ༌། ། ཞེས་པའི་དོན་ཏེ། དེ་ཡང་བདེན་འཛིན་གྱི་ཀུན་རྫོབ་ཏུ་ཡོད་པའི་དོན་མ་ཡིན་ནོ།། དེ་ལྟར་བྱས་ན་བློ་ལ་སྣང་བའམ་བློའི་དབང་གིས་བཞག་པ་མ་ཡིན་པར་དོན་གྱི་སྡོད་ལུགས་སུ་ཡོད་པ་ནི། བདེན་པར་དང༌། དོན་དམ་པར་དང༌། ཡང་དག་པར་ཡོད་པ་དང༌། དེར་འཛིན་པ་ནི་བདེན་འཛིན་ལྷན་སྐྱེས་སོ། །གཉིས་པ་ནི། བློས་བཞག་གི་དོན་ཤེས་པ་ལ་སྒྱུ་མའི་དཔེའི་སྒོ་ནས་ཤེས་དགོས་ཏེ། དེ་ཡང་སྒྱུ་མ་མཁན་གྱིས་རྡེའུ་དང་ཤིང་བུ་ལ་སོགས་པ་རྟ་གླང་དུ་སྤྲུལ་པ་ལ་སྒྱུ་མ་མཁན་དང༌། མིག་བསླད་བའི་ལྟད་མོ་བ་དང༌། མིག་མ་བསླད་བའི་གང་ཟག་ལ་སྣང་བའི་ཚུལ་གསུམ་མོ། །དང་པོ་ལ་རྟ་གླང་དུ་སྣང་བ་ཡོད་ཅིང་དེར་ཞེན་པ་མེད། གཉིས་པ་ལ་རྟ་གླང་དུ་སྣང་བ་དང་དེར་ཞེན་པ་གཉིས་ཀ་ཡོད་དོ༑ ༑གསུམ་པ་ལ་རྟ་གླང་དུ་སྣང་ཞེན་གཉིས་ཀ་མེད་དོ། །（༡༥ན）དེ་ཡང་ཤིང་བུ་རྡེལ་བུའི་ངོས་ནས་རྟ་གླང་དུ་མ་གྲུབ་པ་ཞིག་དགོས་ཏེ། གལ་ཏེ་གྲུབ་ན་མིག་མ་བསླད་པའི་གང་ཟག་གིས་ཀྱང་མཐོང་དགོས་པ་ལས་མ་མཐོང་བའི་ཕྱིར། ཤིང་བུ་དང་རྡེལ་བུའི་ངོས་ནས་རྟ་གླང་དུ་སྣང་བ་ཅིག་དགོས་པ་ཡིན་ཏེ མི་སྣང་ན་དེར་འཛིན་གྱི་ཤེས་པ་དེ་འཁྲུལ་བར་མི་འགྱུར་བའི་ཕྱིར་རོ། །དེ་ལ་སྒྱུ་མ་མཁན་ལ་ནི། བློ་འཁྲུལ་བའི་དབང་གིས་རྟ་གླང་དུ་སྣང་བ་ཙམ་ཡིན་གྱི། ཡུལ་གྱི་ངོས་ནས་རྟ་གླང་དུ་གྲུབ་པ་མ་ཡིན་པར་འཆར་ཞིང་འཇོག་པར་བྱེད་ལ། ལྟད་མོ་བ་ལ་ནི་རང་གི་བློས་བཞག་པ་ཙམ་མ་ཡིན་པར་ཡུལ་རང་ངོས་ནས་རྟ་གླང་རང་གི་གོ་ས་ནོན་པའི་ཚུལ་གྱིས་སྣང་ཞིང་འཛིན་པའོ།

།གསུམ་པ་ནི། དག་པ་སར་གནས་ཀྱི་བྱང་སེམས་ཀྱི་རྗེས་ཐོབ་ལ། གཟུགས་སོགས་བདེན་པར་སྣང་བ་ཡོད་ཅིང་བདེན་ཞེན་མེད་པ་ཡིན་ཏེ། གཟུགས་སོགས་དེ་རང་གིས་བློས་བཞག་པ་ཙམ་དུ་གྲུབ་ཅིང༌། བློས་བཞག་པ་མ་ཡིན་པར་ཡུལ་རང་ངོས་ནས་མ་གྲུབ་པར་རྟོགས་པའི་ཕྱིར་རོ། །དཔེར་ན་སྒྱུ་མ་མཁན་ལ་རྟ་གླང་དུ་སྣང་བ་ཡོད་ཅིང་དེར་ཞེན་པ་མེད་པ་བཞིན་ནོ། །དེ་ཁོ་ན་ཉིད་མ་རྟོགས་པའི་གང་ཟག་ལ་གཟུགས་སོགས་བདེན་པར་སྣང་བ་དང༌། བདེན་ཞེན་གཉིས་ཀ་ཡོད་དེ། གཟུགས་སོགས་རང་གི་བློས་བཞག་པ་ཙམ་དུ་གྲུབ་པ་མ་ཡིན་པར་ཡུལ་རང་ངོས་ནས་གྲུབ་པར་སྣང་ཞིང་སྣང་བ་ལྟར་དུ་བདེན་པར་ཞེན་པ་ཡིན་པའི་ཕྱིར་རོ། །དཔེར་ན་མིག་བསླད་པའི་གང་ཟག་ལ་སྒྱུ་མ་མཁན་གྱི་སྤྲུལ་པའི་རྟ་གླང་དེ། རྟ་གླང་དུ་སྣང་བ་དང་དེར་ཞེན་པ་གཉིས་ཀ་ཡོད་པ་བཞིན་ནོ། །མ་རིག་པའི་བསླད་པ་ལོག་པའི་འཕགས་པ་སློབ་པའི་མཉམ་བཞག་ཡེ་ཤེས་དང༌། སངས་རྒྱས་ཀྱི་ཡེ་ཤེས་ལ། གཟུགས་སོགས་བདེན་སྣང་དང་བདེན་ཞེན་གཉིས་ཀ་མེད་དེ། དཔེར་ན་མིག་མ་བསླད་པའི་གང་ཟག་རྣམས་ལ་སྒྱུ་མ་མཁན་གྱི་སྤྲུལ་བའི་རྟ་གླང་ལ་དེར་སྣང་བ་དང་ཞེན་པ་གཉིས་ཀ་མེད་པ་བཞིན་ནོ། །འདིར་བརྗོད་པར་བྱ་སྟེ། བློ་ཡི་དབང་གིས་བཞག་པའི་དོན་གང་ལ་བྱེད། གལ་ཏེ་ཚད་མའི་དབང་གིས་གཞལ་བྱ་གྲུབ་པ་དང༌། ཆོས་གང་དང་གང་བློ་ལ་སྣང་བའི་དབང་གིས་འཇོག་དགོས་ལ་བློ་ལ་མི་སྣང་བར་གྲུབ་པ་མ་ཡིན་པ་དང༌། ཡུལ་གང་དང་གང་ཡུལ་ཅན་ལ་ལྟོས་ནས་གྲུབ་པ་ཡིན་གྱི་ཡུལ་ཅན་ལ་མ་ལྟོས་པར་མ་གྲུབ་བ་གང་ལ་བྱེད་ཅེས་※བརྟག་དྲང་ངོ༌། །※ གསུམ་ག་ལྟར་ན་ཡང་དེ་ལྟ་བུའི་བློས་བཞག་གི་དོན་དངོས་སྨྲ་བས་ཀྱང་གྲུབ་ཅིང༌། དབུ་མ་པའི་རྟགས་ཀྱི་དགག་བྱ་བདེན་ཚད་སེམས་ཙམ་པ་མན་ཆད་ཀྱི་ཁས་ལེན་པ་ཅིག་དགོས་པ་ལ། དེ་ལྟ་བུའི་བློས་མ་བཞག་པའི་དོན་བདེན་ཚད་དུ་བྱེད་ན་དངོས་སྨྲ་བ་གང་གིས་ཀྱང་ཁས་མི་ལེན་པའི་ཕྱིར་རོ་ཞེ་ན། དྭོགས་པ་འདི་ཤིན་ཏུ་དཀའ་བས་དཔྱད་པར་བྱའོ།

།དེ་ཡང་འདི་ལྟར་ཚད་（༡༥བ）མས་ཡུལ་གཞལ་བྱ་གཞལ་བ་དང༌། བློ་ལ་ཡུལ་སྣང་བ་དང༌། ཡུལ་ཡུལ་ཅན་ཤེས་པ་ལ་ལྟོས་པ་ཙམ་བློས་བཞག་གི་དོན་ཡིན་ན་དེ་ལྟར་འགྱུར་མོད། དེ་ནི་མ་ཡིན་ནོ། །གང་ཞེ་ན། བདེན་གཉིས་ལས། ཅི་ལྟར་སྣང་བ་འདི་ཁོ་ན། །ཀུན་རྫོབ་གཞན་ནི་ཅིག་ཤོས་ཡིན༑ ༑ཞེས་གསུངས་པ་ལྟར། 

བློ་གནོད་མེད་ལ་སྣང་བའི་དབང་གིས་ཕར་བཞག་པ་ཙམ་ཡིན་གྱི། དེ་ལྟ་མ་ཡིན་པར་ཡུལ་ཁོ་རང་གི་ཐུན་མོང་མ་ཡིན་པའི་སྡོད་ལུགས་ལས་གྲུབ་པར་བྱ་བ་ཅུང་ཟད་ཀྱང་མེད་དེ། གལ་ཏེ་ཡོད་ན་ངོ་བོ་གཞན་དང་གཞན་དུ་འགྱུར་དུ་མེད་པ་དང༌། ཐ་སྙད་གཞན་དང་གཞན་དུ་བསྒྱུར་དུ་མེད་པའི་ཕྱིར་ཏེ། དཔེར་ན་སྐྱེས་བུ་ཅིག་གིས་གཟུགས་མཛེས་མི་མཛེས་གཉིས་སུ་སྣང་བ་ན་བློ་ལ་སྣང་བའི་དབང་གི་བློས་ཕར་མཛེས་མི་མཛེས་གཉིས་སུ་བཞག་པ་ཡིན་གྱི། སྐྱེས་བུའི་གཟུགས་གཅིག་པུ་མཛེས་མི་མཛེས་གཉིས་སུ་གནས་པ་མ་ཡིན་པ་བཞིན་ནོ། །ཚད་མས་གཞལ་བྱ་འཇལ་བ་ཡུལ་ཅི་ལྟར་གནས་པ་བཞིན་གཞལ་བ་ཡིན་གྱི། བློས་བཞག་གི་དོན་མ་ཡིན་ནོ། །ཡང་འདིར་བརྗོད་པར་བྱ་སྟེ། རང་སྡེ་དངོས་པོར་སྨྲ་བ་རྣམས་ཀྱིས་ཀྱང་རང་རང་གི་སྐབས་སུ་ཐ་སྙད་དུ་གྲུབ་མ་གྲུབ་དང༌། རྟོག་པས་བཏགས་མ་བཏགས་དང༌། བདེན་པར་གྲུབ་པ་དང་བདེན་པར་མ་གྲུབ་པའི་རྣམ་གཞག་གཉིས་གཉིས་བྱེད་པ་དང༌། དབུ་མ་པས་མཐའ་གཅིག་ཏུ་ཆོས་ཐམས་ཅད་ཐ་སྙད་ཙམ་དུ་གྲུབ་པ་དང༌། བདེན་པར་མ་གྲུབ་པར་སྨྲའོ། །དེ་ལ་དངོས་སྨྲ་བ་རྣམས་ཀྱིས་འདོད་པའི་བདེན་པ་དང༌། དབུ་མ་པས་ཆོས་ཐམས་ཅད་བདེན་པར་མེད་ཅེས་པའི་དགག་བྱ་བདེན་པ་གཉིས་དང༌༑ དངོས་སྨྲ་བས་འདོད་པའི་བདེན་མེད་དང༌། དབུ་མ་པ་ལ་འདོད་པའི་བདེན་མེད་གཉིས་ལ་ཁྱད་པར་ཡོད་དམ་མེད། མེད་ན་དངོས་སྨྲ་བས་ཀྱང་ཆོས་ཅན་འགའ་ཞིག་གི་སྟེང་དུ་བདེན་མེད་རྟོགས་པ་དང༌། འདུས་མ་བྱས་ཀྱི་ནམ་མཁའ་སོགས་སྤྱི་མཚན་རྣམས་དངོས་སྨྲ་བའི་ངོར་བདེན་མེད་དུ་སྒྲུབ་མི་དགོས་པར་ཡང་འགྱུར་རོ། །གལ་ཏེ་བདེན་མེད་ལ་ཁྱད་པར་མེད་ཀྱང་དངོས་སྨྲ་བས་བདེན་མེད་དུ་འདོད་པ་ཙམ་ཡིན་གྱི་བདེན་མེད་དུ་མ་རྟོགས་ཞེས་ཀྱང་སྨྲ་བར་མི་ནུས་ཏེ། དངོས་སྨྲ་བས་ཚད་མས་གྲུབ་པར་འདོད་བའི་དོན་གཞན་ལ་ཡང་མཚུངས་པའི་ཕྱིར་དང༌། ཆོས་རང་བཞིན་མེད་པར་སྟོན་བའི་མདོ་དང༌། བསྟན་བཅོས་རྣམས་ལས།

གཟུགས་ནས་རྣམ་མཁྱེན་གྱི་བར་གྱི་ཆོས་རྣམས་ལ་རང་བཞིན་གྱིས་གྲུབ་པ་བཀག་པའི་ཕྱིར་དང༌། དབུ་མ་པས་དགག་བྱར་འདོད་པའི་བདེན་པར་མེད་ན་མེད་དགོས་པ་དངོས་སྨྲ་བ་རྣམས་ཀྱིས་ཁས་བླངས་པའི་ཕྱིར་རོ༑ ༑དེ་ཡང་སྔར་དྲངས་པའི་འགྲེལ་པ་རྣམས་དང༌། དབུ་མ་པའི་གཞུང་གི་ཕྱོགས་སྔ་རྣམས་ལ་ཤིན་ཏུ་གསལ་བའི་ཕྱིར་རོ། ཁྱད་པར་ཡོད་ན་བརྗོད་པར་བྱ་དགོས་སོ། །ཐ་སྙད་དུ་གྲུབ་པ་དང་རྟོག་པས་བཏགས་པ་ཙམ་དུ་གྲུབ་མ་གྲུབ་ལ་ཡང་དེ་བཞིན་ནོ། །ཞེ་ན། འདི་ཡང་མཁས་པ་ལ་དགའ་བ་བསྐྱེད་པ་དང༌། བླུན་པོ་ལ་སྡུག་བསྔལ་བསྐྱེད་པའི་དོགས་པར་སྣང་ངོ༌། །དེ་ཡང་བརྗོད་པར་བྱ་སྟེ། འདི་ལྟར་ཕྱི་རོལ་པ་རྣམས་ནི་ལས་རྒྱུ་འབྲས་འཇོག་པ་ལ། རྟག་པའི་དངོས་པོ་ཁས་ལེན་དགོས་པ་དང༌། ཡན་ལག་རྣམས་མཐོང་བ་དང༌། ཐོགས་པ་དང༌། སྒྲིབ་བའི་ཡུལ་དུ་འགྱུར་བ་ལ་རགས་པ་ཡན་ལག་ཅན་ཆ་མེད་ཀྱི་རྫས་ཁས་ལེན་དགོས་པ་དང༌། རྒྱུན་འཇོག་པ་ལ་དུས་རྟག་པ་ཁས་ལེན་དགོས་པ་དང༌། སྤྱི་དང་བྱེ་བྲག་དང༌། གཅིག་དང་ཐ་དད་དང་གཞི་མཐུན་ལ་སོགས་པའི་ཐ་སྙད་འཇོག་པར་བྱེད་པ་ལ་ཆ་མེད་ཀྱི་སྤྱི་དངོས་པོར་ཁས་ལེན་དགོས་པར་འདོད་དོ། །དེ་ལ་ཡན་ལག་ཅན་ཆ་མེད་དང༌། སྤྱི་ཆ་མེད་སོགས་དོན་དམ་པར་གྲུབ་པར་འདོད་ཅིང༌༑ ཡན་ལག་ལ་སོགས་པ་ཆ་བཅས་རྣམ་འགྱུར་གྱི་དངོས་པོ་རྣམས་རྫུན་པ་ཀུན་རྫོབ་པ་ཙམ་དུ་གྲུབ་པར་འདོད་དོ། །དེ་ཡང་དོན་དམ་པར་གྲུབ་པའི་དོན་ནི་མཐོང་བའི་ཡུལ་དུ་མི་འགྱུར་བ་དང༌། གནས་སྐབས་གཞན་དང་གཞན་དུ་མི་འགྱུར་བ་དང༌། བློས་ཆ་དང་ཆ་ཅན་དུ་རྣམ་པར་འབྱེད་མི་འབྱེད་མི་ནུས་པར་གྲུབ་པར་འདོད་དོ། །རྣམ་འགྱུར་གྱི་དངོས་པོ་རྣམས་གནས་སྐབས་གཞན་དང་གཞན་དུ་འགྱུར་བས་རྫུན་པའི་ཐ་སྙད་བྱེད་ཀྱི། ནང་སྡེ་དངོས་པོར་སྨྲ་བ་རྣམས་འདོད་པ་ལྟར་བདེན་གྲུབ་ཏུ་མི་འདོད་པ་ནི་མ་ཡིན་ནོ། །ནང་སྡེ་རྣམས་ནི་དེ་ལྟ་བུ་མི་རིགས་པ་དང༌། འགལ་བར་མཐོང་ནས། རང་གི་སྟོན་པ་ཡང་དག་པར་རྫོགས་པའི་སངས་རྒྱས་ཤེས་བྱའི་གནས་གསུམ་ལ་འཁྲུལ་བ་ཅུང་ཟད་ཀྱང་མི་མངའ་བ་ཤེས་བྱ་ཐམས་ཅད་ལ་མངོན་སུམ་པའི་སྤྱན་དང་ལྡན་པ་དེ་ཉིད་ཀྱི་རྗེས་སུ་འབྲངས་ནས་སྨྲ་བར་བྱེད་དོ།

།དེ་ལ་ཡང་རེ་ཞིག་བྱེ་བྲག་ཏུ་སྨྲ་བ་ལྟར་ན། ཚོར་བ་ལ་སོགས་པའི་ཤེས་པ་ཐམས་ཅད་ནི་དོན་དམ་པར་གྲུབ་པར་འདོད་དོ། །རང་རང་གི་ངོ་བོ་ལ་ཅི་ཙམ་དཔྱད་ཀྱང་གསལ་རིག་གི་ངོ་བོ་ཙམ་འདོར་མི་སྲིད་པའི་ཕྱིར་དང༌། རང་གི་ངོ་བོ་ངེས་པ་འཇོག་བྱེད་གཞན་ལ་མི་ལྟོས་པར་རང་གི་ངོ་བོ་ངེས་པར་གནས་པའི་ཕྱིར་རོ། །སྔོན་པོ་ལ་སོགས་པ་ཁ་དོག་རྣམས་དང༌། རྡུལ་ཕྲ་རབ་རྣམས་ཀྱང་དོན་དམ་པར་གྲུབ་སྟེ། རང་རང་གི་ངོ་བོ་ལ་ཅི་ཙམ་དཔྱད་ཀྱང་ཁ་དོག་གི་ངོ་བོ་དང་རྡུལ་གྱི་ངོ་བོ་ཙམ་འདོར་མི་སྲིད་པའི་ཕྱིར་དང༌། རང་གི་ངོ་བོ་ངེས་པ་འཇོག་བྱེད་གཞན་ལ་མི་ལྟོས་པར་རང་རང་གི་ཐུན་མོང་མ་ཡིན་པའི་ངོ་བོ་ངེས་པར་ནུས་པའི་ཕྱིར་རོ། །བུམ་སོགས་དབྱིབས་ཀྱི་ཁྱད་པར་རྣམས་དང༌། ཆུ་ལ་སོགས་པ་སྐྱེ་མཆེད་དུ་མའི་བདག་ཉིད་ཀུན་རྫོབ་ཙམ་དུ་ཡོད་པར་རིག་པར་བྱ་སྟེ། ཆ་ཤས་སུ་བཅོམ་པས་དེར་འཛིན་གྱི་བློ་འདོར་བའི་ཕྱིར་དང༌། གཟུགས་ལ་སོགས་པའི་སྐྱེ་མཆེད་དུ་བསལ་བས་དེར་འཛིན་གྱི་བློ་འདོར་བའི་ཕྱིར་རོ། །ཇི་ལྟར་ཡང་མཛོད་ལས། གང་ལ་བཅོམ་དང་བློ་ཡི་གཞན། །ཞེས་སོགས་ཀྱི་འགྲེལ་པར༑ གང་ལ་ཆ་ཤས་སུ་བཅོམ་པ་དེའི་བློ་མི་འཇུག་པ་དེ་ནི་ཀུན་རྫོབ་ཏུ་ཡོད་པ་སྟེ༑ དཔེར་ན་བུམ་པ་ལྟ་བུའོ། །དེ་ལ་ནི་གྱོ་མོར་བཅོམ་ན་བུམ་པའི་བློ་མི་འཇུག་གོ ༑གང་ལ་བློས་གཞན་བསལ་ན། དེའི་བློ་འཇུག་པ། དེ་ཡང་ཀུན་རྫོབ་ཏུ་རིགས་པར་བྱ་སྟེ། དཔེར་ན་ཆུ་ལྟ་བུའོ། །དེ་ལ་ནི་བློས་གཟུགས་ལ་སོགས་པའི་ཆོས་བསལ་ན། ཆུའི་བློ་མི་འཇུག་གོ །ཅེས་དང༌། དེ་ལས་གཞན་པ་ནི་དོན་དམ་པའི་བདེན་པ་སྟེ། གང་ལ་བཅོམ་ཡང་དེའི་བློ་འཇུག་པ་ཁོ་ན་ཡིན་ལ། བློས་ཆོས་གཞན་བསལ་ཡང་དེའི་བློ་འཇུག་པ་དེ་ནི་དོན་དམ་པར་ཡོད་པ་ཡིན་ཏེ། དཔེར་ན་གཟུགས་ལྟ་བུའོ། །དེ་ལ་ནི་རྡུལ་ཕྲ་རབ་ཏུ་བཅོམ་ཡང་རུང༌། བློས་རོ་ལ་སོགས་པའི་ཆོས་བསལ་ཡང་རུང༌། གཟུགས་ཀྱི་རང་བཞིན་གྱི་བློ་འཇུག་པ་ཉིད་དེ༑

ཚོར་བ་ལ་སོགས་པ་ལ་ཡང་དེ་བཞིན་དུ་བལྟ་བར་བྱའོ། །དེ་ཡང་དམ་པར་ཡོད་པ་ལ་དོན་དམ་བདེན་པ་དང༌། ཀུན་རྫོབ་ཏུ་ཡོད་པ་ལ་ཀུན་རྫོབ་བདེན་པར་གསུངས་ཏེ། དེ་ཉིད་ལས་དེ་ནི་ཀུན་རྫོབ་བདེན་པ་ཡིན་ནོ། །ཞེས་དང༌། དེ་ནི་དོན་དམ་པར་ཡོད་པའི་ཕྱིར་དོན་དམ་པའི་བདེན་པ་ཞེས་བྱའོ། །ཞེས་སོ། ། འདུས་མ་བྱས་ཀྱི་ཆོས་རྣམས་ཀྱང་ཐ་སྙད་ཙམ་དུ་གྲུབ་པ་ཡིན་གྱི་དོན་དམ་པར་མ་གྲུབ་སྟེ། རང་རྐྱ་ཐུབ་བའི་རྫས་ཡོད་མ་ཡིན་པའི་ཕྱིར་དང༌། རང་རང་གི་དགག་བྱ་རེ་བཀག་པའི་གནས་སྐབས་ཙམ་ལ་འཇོག་པའི་ཕྱིར་རོ། །རྣམ་པར་གཞག་པ་འདི་ནི་གྲུབ་མཐའ་གོང་མ་རྣམས་ཀྱིས་མར་གཞལ་ན་འཇོག་ལུགས་བདེ་མོ་མེད་ཀྱང༌༑ གྲུབ་མཐའི་དབང་གིས་འཇོག་པས་ལུགས་འདི་ལ་མི་བདེ་བའི་སྐྱོན་མོད༑ ༑མདོ་སྡེ་པ་ལྟར་ན་ཕྱི་ནང་གི་དངོས་པོ་རྣམས་ཐམས་ཅད་དོན་དམ་པར་གྲུབ་པ་དང༌། འདུས་མ་བྱས་ཀྱི་ཆོས་རྣམས་ཐམས་ཅད་ཐ་སྙད་ཙམ་དུ་གྲུབ་པར་འདོད་དོ། །དོན་དམ་པར་གྲུབ་པའི་དོན་ནི། རིགས་པས་དཔྱད་བཟོད་དུ་གྲུབ་པ་ལ་བྱ་སྟེ། དེ་ཡང་སྐད་ཅིག་རེ་རེའི་ཆར་ཕྱེ་བ་དང་རྡུལ་ཕྲན་རེ་རེའི་ཆར་ཕྱེ་ནས་དཔྱད་པའི་ཚེ། སྐད་ཅིག་ཆ་མེད་དང་རྡུལ་ཕྲན་ཆ་མེད་ཀྱི་བར་དཔྱད་ལ། དེ་ཕན་ཆད་དུ་བློས་དཔྱད་དུ་མེད་དེ། ཆ་མེད་ཡིན་པའི་ཕྱིར་རོ། །དེས་ན་སྐད་ཅིག་ཆ་མེད་དུ་མ་ཆ་ཤས་སུ་ལྡན་པའི་ཤེས་པ་དཔྱད་བཟོད་དང༌། རྡུལ་བྲན་དུ་མ་འདུས་པའི་སྔོ་སོགས་དཔྱད་བཟོད་དུ་གྲུབ་པའོ། །གལ་ཏེ་ཤེས་པ་དང་སྔོ་སོགས་དཔྱད་བཟོད་དུ་མ་གྲུབ་སྟེ། སྐད་ཅིག་ཆ་མེད་དུ་དང་རྡུལ་རབ་ཀྱི་བར་བློས་དཔྱད་དུ་ཡོད་པའི་ཕྱིར་རོ། །ཞེ་ན། སྐྱོན་མེད་དེ། དེ་དག་དཔྱད་བའི་ཚེ་ན་སྐད་ཅིག་ཆ་མེད་དུ་མ་ཤས་སུ་ལྡན་པ་དང༌། རྡུལ་ཕྲན་ཆ་མེད་དུ་མ་ཚོགས་པ་ལ་འཇོག་པར་ནུས་པའི་ཕྱིར་དང༌། སྐད་ཅིག་རེ་རེ་བ་དང་རྡུལ་（༡༧ན）ཕྲན་རྣམས་མི་བདེན་ན་སྐད་ཅིག་དུ་མའི་རིགས་ཤེས་པ་ལ་སོགས་པ་ཡང་བདེན་པར་མི་འགྲུབ་པའི་ཕྱིར་དང༌།

ཆ་ཅན་སྔོན་པོ་ལ་སོགས་པ་བདེན་པར་མི་འགྲུབ་པའི་ཕྱིར་རོ། །དེ་ཡང་དོན་དམ་པར་ཡོད་པ་ལ་དོན་དམ་བདེན་པ་དང༌། ཀུན་རྫོབ་ཙམ་དུ་ཡོད་པ་ལ་ཀུན་རྫོབ་བདེན་པར་གསུངས་ཏེ། དོན་དམ་དོན་བྱེད་ནུས་པ་གང་ཞེས་སོགས་རང་སྤྱིའི་མཚན་ཉིད་བསྟན་པའི་ཞར་ལ། དེ་དག་བདེན་གཉིས་མཚན་ཉིད་བཤད༑ ༑ཅེས་སྦྱར་ནས། མདོ་སྡེ་པའི་ལུགས་ཀྱི་བདེན་གཉིས་ཀྱི་མཚན་ཉིད་བཤད་པར་ཡ་མ་རིའི་འགྲེལ་པ་ལས་བཤད་དོ། །འོ་ན་བུམ་པ་ལ་སོགས་པའི་དོན་སྤྱི་དང་ཆོས་ཅན་དང༌། བསྒྲུབ་བྱ་དང་གཞི་མཐུན་དང༌། རགས་པ་དང༌། རྒྱུན་ལ་སོགས་པ་རྣམས་ཀྱི་རང་ལྡོག་ཙམ་ནི་བདེན་པར་མ་གྲུབ་པར་བཤད་པའི་ཚུལ་ཇི་ལྟ་བུ་ཞེ་ན། དེ་དག་ཀྱང་སྐད་ཅིག་ཆ་མེད་དང་རྡུལ་ཕྲན་ཆ་མེད་གཞིག་པ་ན༑ དེ་དག་གིས་སྐད་ཅིག་ཆ་མེད་དང་རྡུལ་ཕྲན་ཆ་མེད་བཞག་ཏུ་མེད་པའི་ཕྱིར་དང༌༑ རྟོག་པས་བཏགས་པ་ཙམ་ཡིན་གྱི་དོན་རང་མཚན་གྱི་ཐུན་མོང་མ་ཡིན་པའི་སྡོད་ལུགས་ལས་མ་གྲུབ་པའི་ཕྱིར་རོ། །གལ་ཏེ་གྲུབ་ན་དབང་ཤེས་ཀྱིས་ཀྱང་ཡུལ་ལ་བརྡ་འདོགས་པ་དང༌། རྟགས་ཡང་དག་གི་ཤེས་འདོད་ཆོས་ཅན་དང༌༑ བསྒྲུབ་བྱ་དང་གཞི་མཐུན་ལ་སོགས་པ་འཛིན་པར་ཐལ་བའི་ཕྱིར་རོ། ། དོན་སྨྲ་གཉིས་ཀྱི་བདེན་རྫུན་གྱི་ཁྱད་པར་མདོར་བསྡུས་པ་ཙམ་ཞིག་བརྗོད་པ་འདི་ནི། དབུ་མ་པའི་སྐབས་སུ་བདེན་མེད་ངེས་པའི་ཐབས་ཙམ་དུ་བརྗོད་པ་ཡིན་གྱི་རྒྱས་པར་ནི་མ་སྤྲོས་སོ། །སེམས་ཙམ་པའི་ལུགས་ལ། གཞན་དབང་དང༌། ཡོངས་གྲུབ་གཉིས་དོན་དམ་པར་གྲུབ་པར་འདོད་ལ། ཀུན་བཏགས་དོན་དམ་པར་མ་གྲུབ་པར་འདོད་དོ། །དེ་ཡང་དོན་དམ་པར་གྲུབ་པའི་དོན་ནི། མིང་དང་བརྡའི་དབང་གིས་འཇོག་མི་ནུས་པར་དོན་རང་གི་ཐུན་མོང་མ་ཡིན་པའི་སྡོད་ལུགས་ནས་གྲུབ་པའོ། །མིང་དང་བརྡའི་དབང་གི་འཇོག་མི་ནུས་ཀྱང༌། དོན་གྱི་སྡོད་ལུགས་ཇི་ལྟར་གནས་དཔྱོད་པ་ན་འདུས་བྱས་རྣམས་ནི་སྐད་ཅིག་གི་ཆ་ཤས་ལ་དཔྱད་པའི་ཚེ་ན་སྐད་ཅིག་ཆ་མེད་གྲུབ་ལ། དེ་ཕན་ཆད་ནས་བློས་སྐད་ཅིག་གི་ཆ་ཤས་འབྱེད་མི་ནུས་ཏེ།

སྐད་ཅིག་གི་ཆ་ཤས་མེད་པའི་ཕྱིར་རོ། །གཟུགས་སོགས་དོན་ལྔ་ལས་རྡུལ་ཕྲན་ཆ་མེད་དུ་དཔྱད་པའི་སྒོ་ནས་གྲུབ་པར་འཇོག་མི་ནུས་ཀྱང༌། སྐད་ཅིག་ཆ་མེད་དུ་དཔྱད་ནས་གྲུབ་པར་འཇོག་པ་ནི་ཤེས་པ་དང་མཚུངས་སོ། །འགྱུར་མེད་ཡོངས་གྲུབ་ལ་ཡང༌། སྐད་ཅིག་སྔ་ཕྱིའི་ཁྱད་པར་མེད་ཀྱང༌༑ མཐར་ཐུག་དཔྱོད་པའི་རིག་ཤེས་ཀྱིས་དཔྱད་བཟོད་དུ་གྲུབ་པའི་ཕྱིར་དང༌༑ རིགས་པས་དཔྱད་པ་བྱས་པའི་མཐར་བློས་རྙེད་རྒྱུ་ཞིག་བྱུང་བའི་ཕྱིར་དང༌༑ གང་ལ་དམིགས་ནས་སྒྲིབ་པ་ཟད་པར་འགྱུར་བའི་གསལ་སྣང་འདོན་པའི་དམིགས་པའི་གཙོ་བོ་ཡིན་པའི་ཕྱིར་དང༌།（༡༧བ）རྟོགས་པས་བཏགས་པ་རྣམས་ལ་ནི། གོམས་པས་གསལ་སྣང་མཐར་ཐུག་པ་མི་སྲིད་པའི་ཕྱིར་རོ། །ཀུན་བཏགས་ནི། མདོ་སྡེ་དགོངས་འགྲེལ་ལས། མིང་དང་བརྡས་རྣམ་པར་གཞག་པ་ཡིན་གྱི། རང་གི་མཚན་ཉིད་ཀྱིས་ནི་མ་ཡིན་ནོ་ཞེས་གསུངས་པས། ཀུན་བཏགས་ལ། མཚན་ཉིད་ངོ་བོ་ཉིད་མེད་པར་གསུངས་པའི་དོན་ནི། མིང་དང་བརྡས་བཞག་པ་ན། ཀུན་བཏགས་མིང་དང་བརྡས་བཞག་པ་ཙམ་དུ་གྲུབ་པར་གསུངས་ཤིང༌། དེའི་ཤུགས་ཀྱིས་གཞན་དབང་དང་ཡོངས་གྲུབ་གཉིས་བརྡའི་དབང་གིས་བཞག་པ་མ་ཡིན་པར་ཡུལ་རང་ངོས་ནས་གྲུབ་པར་ཤེས་སོ། །འོ་ན་མདོ་སྡེ་པ་དང་སེམས་ཙམ་པའི་སྐབས་སུ་བུམ་པའི་སྒྲ་དོན་ལ་སོགས་པ་རྟོག་བཏགས་སུ་གསུངས་པ་དང༌། དབུ་མ་པའི་སྐབས་སུ་རྟོག་བཏགས་སུ་འཇོག་པའི་ཁྱད་པར་གང་ཞེ་ན། མདོ་སེམས་གཉིས་ཀྱིས་ནི་བུམ་པའི་སྒྲ་དོན་སོགས་བུམ་འཛིན་རྟོག་པའི་དབང་གིས་སྣང་གི བུམ་འཛིན་མངོན་སུམ་ལ་མི་སྣང་བར་རྟོག་པས་བཏགས་པ་ཙམ་གྱི་ཆོས་སུ་འདོད་ཀྱང༌། བློ་གནོད་མེད་ལ་སྣང་བའི་དབང་གིས་བཞག་པ་མ་ཡིན་པར་ཡུལ་རང་གི་ངོས་ནས་གྲུབ་པར་འདོད་ དོ༑ ༑དེ་ཡང་བུམ་པའི་སྒྲ་དོན་སོགས་དངོས་པོ་སྟོབས་ཞུགས་ཀྱི་གཞལ་བྱར་འདོད་པས་ཤེས་སོ། །དེ་དག་དབུ་མ་པས་ནི་བུམ་པའི་སྒྲ་དོན་སོགས་བློ་ལ་སྣང་བའི་དབང་གིས་བཞག་པ་ཙམ་ཡིན་གྱི།

ཡུལ་ཁོ་རང་གི་ཐུན་མོང་མ་ཡིན་པའི་སྡོད་ལུགས་ནས་གྲུབ་རྒྱུ་ཅུང་ཟད་ཀྱང་མེད་དེ། གཞན་དུ་ན་བུམ་འཛིན་དབང་ཤེས་ལ་ཡང་བུམ་པའི་སྒྲ་དོན་སྣང་བར་ཐལ་བ་དང༌། བུམ་པའི་སྒྲ་དོན་དང་རི་བོང་རྭའི་སྒྲ་དོན་གཉིས་བློ་ལ་སྣང་བ་ཙམ་ཡིན་གྱི། ཚད་མས་གྲུབ་མ་གྲུབ་ཀྱི་ཁྱད་པར་ཅུང་ཟད་ཀྱང་མེད་པའི་ཕྱིར་རོ། །དེས་ན་སྤྱིར་དངོས་སྨྲ་བ་དང་དབུ་མ་པའི་ཁྱད་པར་བློ་གནོད་མེད་ལ་སྣང་བའི་དབང་གིས་བཞག་པ་མ་ཡིན་པར་ཡུལ་ཁོ་རང་གི་ངོས་ནས་གྲུབ་པ་དང༌། བློ་ལ་སྣང་བ་ཙམ་གྱི་དབང་གིས་གྲུབ་བ་ཙམ་ནི་ཁྱད་པར་རོ། །གལ་ཏེ་དབུ་མ་པའི་ལུགས་ལ་བློ་ལ་སྣང་བ་ཙམ་གྱིས་འཇོག་ན། གཟུགས་སོགས་ཆོས་རྣམས་དང་ཕྱི་རོལ་བས་བཏགས་པའི་བདག་དང་གཙོ་བོ་ལ་སོགས་པ་དང༌། མོ་གཤམ་གྱི་བུ་ལ་སོགས་པ་རྣམས་ཀྱང༌། ཡོད་མེད་ཁྱད་པར་མེད་པར་འགྱུར་རོ་ཞེ་ན། མི་འགྱུར་ཏེ་བློ་རང་འགའ་བ་ལ་སྣང་བ་ཙམ་གྱི་སྒོ་ནས་བྱ་བ་བྱེད་པ་དང་མི་བྱེད་པའི་ཁྱད་པར་ཡང་དམིགས་པའི་ཕྱིར་དང༌། བུམ་པ་ལ་སོགས་པས་དོན་བྱེད་པར་འཇིག་རྟེན་ན་དོན་མཐུན་དུ་གྲགས་ཤིང༌། མོ་གཤམ་གྱི་བུ་ལ་སོགས་པས་དོན་བྱེད་པར་མ་གྲགས་པའི་ཕྱིར་རོ། །ཐལ་རང་གཉིས་ཀྱི་རྟགས་ཀྱི་དགག་བྱ་ཕྲ་མོའི་ཁྱད་པར་ནི། ཐལ་འགྱུར་པའི་སྐབས་སུ་འཆད་པར་འགྱུར་རོ། །དེས་ན་ཕྱི་རོལ་པ་རྣམས་ཀྱི་བྱ་བྱེད་ཀྱི་ཐ་སྙད་འཇོག་ཚུལ་དང༌༑ ཚད་མས་གྲུབ་པའི་དོན་དང༌། རང་སྡེ་དངོས་པོར་（༡༨ན）སྨྲ་བ་ནས་བཟུང་སྟེ་དབུ་མ་ཐལ་འགྱུར་བའི་བར་ཐ་སྙད་འཇོག་ཚུལ་དང༌། ཚད་མས་གྲུབ་པའི་གྲུབ་ཚད་རྣམས་ནི་གྲུབ་མཐའ་འོག་མ་འོག་མ་ལས་གོང་མ་གོང་མ་ཁྱད་པར་དུ་འཕགས་པའི་ཁྱད་ཆོས་བླ་ན་མེད་པར་སྣང་ངོ༌། །འདི་དག་ངེས་པ་ལ་ཆོས་དང་གང་ཟག་ལ་མོས་པ་དང༌། འདུན་པ་དང༌། དོན་གཉེར་ཆེ་བ་དང༌། སྡེ་པ་གོང་འོག་གི་གྲུབ་མཐའ་ལ་འདྲིས་ཆེ་བ་ཞིག་དགོས་པར་སྣང་ཞིང༌། གྲུབ་མཐའ་གོང་འོག་གི་ཁྱད་པར་ཕྲ་མོ་རྣམས་མ་རྟོགས་པའི་བར་དུ་དབུ་མ་པའི་སྐབས་ཀྱི་སྟོང་ཉིད་རྟོགས་པར་འདོད་པ་ནི་འདོད་པ་ཙམ་དུ་ཟད་དོ།

། གཉིས་པ་ཐལ་འགྱུར་པས་རྟགས་ཀྱི་དགག་བྱ་ངོས་འཛིན་པའི་ཚུལ་ལ་གཉིས༑ ཆོས་ཐམས་ཅད་རྟོག་པས་བཏགས་ནས་བཞག་པའི་ཚུལ་དང༌། དེ་ལས་ལྡོག་པའི་བདེན་ཚད་ངོས་བཟུང་བའོ། །དང་པོ་ནི། ཉེ་བར་འཁོར་གྱིས་ཞུས་པ་ལས༑ སྣ་ཚོགས་ཡིད་དགའ་མེ་ཏོག་ཁ་བྱེ་ཞིང༌། །གསེར་གྱི་ཁང་མཆོག་འབར་བ་ཡིད་འོང་བ། །འདི་ན་དེ་ལའང་བྱེད་པོ་འགའ་མེད་དེ། །དེ་དག་རྟོག་པའི་དབང་གིས་བཞག་པ་ཡིན། །རྟོག་པའི་དབང་གིས་འཇིག་རྟེན་རྣམས་བཏགས་ཏེ། །ཞེས་འཇིག་རྟེན་རྟོག་པས་བཏགས་ནས་བཞག་པར་གསུངས་ཏེ། དེ་དང་མཐུན་པར་རིགས་པ་དྲུག་ཅུ་པ་ལས་ཀྱང༌། འཇིག་རྟེན་མ་རིག་རྐྱེན་ཅན་དུ༑ ༑གང་ཕྱིར་རྫོགས་པའི་སངས་རྒྱས་གསུངས། །དེ་ཡི་ཕྱིར་ན་འཇིག་རྟེན་འདི༑ ༑རྣམ་རྟོག་ཡིན་ཞེས་ཅིས་མི་འཐད། །ཅེས་འཇིག་རྟེན་རྟོག་པས་བཏགས་པ་དང༌། རྟོག་པ་ཡང་མ་རིག་པ་ལ་ཐུག་ལ། མ་རིག་པ་ཡང་ཡུལ་གྱི་གནས་ལུགས་ལ་ཕྱིན་ཅི་ལོག་ཏུ་གྱུར་པས་རྩ་བ་མི་བརྟན་པར་གསུངས་པའི་ཕྱིར་རོ། ། རྟོག་པས་བཏགས་པའི་ཚུལ་ཇི་ལྟ་བུ་ཞེ་ན། བཞི་བརྒྱ་པ་ལས། རྟོག་པ་མེད་པར་འདོད་ཆགས་ལ། །སོགས་ལ་ཡོད་ཉིད་ཡོད་མིན་ན། །ཡང་དག་དོན་དང་རྟོག་པ་ཞེས༑ ༑བློ་དང་ལྡན་པ་སུ་ཞིག་འཛིན། །ཞེས་པ་དང༌། དེའི་འགྲེལ་པར་རྟོག་པ་ཡོད་པ་ཁོ་ནས་ཡོད་པ་ཉིད་དང༌། རྟོག་པ་མེད་པར་ཡོད་པ་ཉིད་མེད་པ་དེ་དག་ནི། གོར་མ་ཆག་པར་ཐག་པ་བསྡོགས་པ་ལ་བཏགས་པའི་སྦྲུལ་ལྟར་རང་གི་ངོ་བོས་མ་གྲུབ་པར་ངེས་སོ། །ཞེས་གསུངས་སོ། །དེའི་དོན་ནི། ཐག་པ་བསྡོགས་པ་ལ་སྦྲུལ་དུ་རྟོག་པས་བཏགས་ནས་བཞག་པ་ཙམ་ཡིན་གྱི། ཐག་པའི་ཚོགས་པ་དང་ཆ་ཤས་རེ་རེ་བ་དང་དེ་ལས་དོན་གཞན་པ་གང་ཡང་སྦྲུལ་གྱི་མཚན་གཞིར་བཟུང་དུ་མེད་པ་དེ་བཞིན་དུ། གང་ཟག་ང་ཙམ་དེ་ཡང་རྟོག་པས་བཏགས་ནས་བཞག་པ་ཙམ་ཡིན་ལ། ཁམས་སམ། ཕུང་པོའི་ཚོགས་པ་དང༌། ཡ་གྱལ་རེ་རེ་བ་དང་དེ་ལས་དོན་གཞན་པ་གང་ཡང་གང་ཟག་མ་ཡིན་ཏེ། རིན་ཆེན་ཕྲེང་བ་ལས། སྐྱེས་བུ་ས་མིན་ཆུ་མ་ཡིན།

།མེ་མིན་རླུང་མིན་ནམ་མཁའ་མིན། །རྣམ་ཤེས་མ་ཡིན་ཀུན་མིན་ན། །དེ་ལས་（༡༨ས་མ་ཡིན་པའི་བར་གྱིས་ནི་ཁམས་ བ）གཞན་ན་སྐྱེས་བུ་གང༌། །ཞེས་གསུངས་པས་ས་མ་ཡིན་པ་ནས་རྣམ་ཤེས་རེ་རེ་བ་གང་ཟག་མ་ཡིན་པ་དང༌། ཀུན་མིན་ཞེས་པས། ཁམས་དྲུག་ཚོགས་པ་གང་ཟག་མ་ཡིན་པ་དང༌༑ དེ་ལས་གཞན་ན་སྐྱེས་བུ་གང༌། །ཞེས་པས་དེ་གཉིས་ལས་དོན་གཞན་པ་གང་ཡང་གང་ཟག་མ་ཡིན་པའི་དོན་ནོ། །ཆོས་རྟོག་བཏགས་སུ་འཇོག་ཚུལ་ཡང་ཇི་ལྟ་བུ་ཞེ་ན། ཏིང་ངེ་འཛིན་རྒྱལ་པོ་ལས། ཇི་ལྟར་ཁྱོད་ཀྱི་བདག་གི་འདུ་ཤེས་ནི༑ ༑ཤེས་པ་དེ་བཞིན་ཀུན་ལ་བློས་སྦྱར་བྱ། 

།ཞེས་དང་སྡུད་པ་ལས་ཀྱང༌། བདག་ནི་ཅི་འདྲ་དེ་འདྲར་སེམས་ཅན་ཐམས་ཅད་ཤེས། །སེམས་ཅན་ཐམས་ཅད་ཅི་འདྲ་དེ་འདྲར་ཆོས་ཀུན་ཤེས། །ཞེས་གསུངས་པས། ཆོས་ཐམས་ཅད་རྟོག་པས་བཏགས་ནས་བཞག་པ་ཙམ་དུ་གསུངས་ཏེ། དཔེར་ན། བུམ་པའི་རྡུལ་ཕྲན་ཚོགས་པ་དང༌། རེ་རེ་བ་དང༌། དེ་ལས་དོན་གཞན་པ་གང་ཡང་བུམ་པའི་མཚན་གཞིར་བཟུང་དུ་མེད་ཅིང༌། བུམ་པའི་རྡུལ་ཕྲན་ཚོགས་པ་ཙམ་ལ་བརྟེན་ནས་བུམ་པའོ་ཞེས་རྟོག་པས་བཏགས་པ་དེ་བཞིན་དུ། མིག་དབང་གི་རྡུལ་ཕྲན་ཚོགས་པ་དང༌༑ རེ་རེ་བ་དང༌། དེ་ལས་དོན་གཞན་པ་གང་ཡང་མིག་དབང་མ་ཡིན་ཞིང༌། མིག་དབང་གི་རྡུལ་ཕྲན་ཚོགས་པ་ཙམ་ལ་བརྟེན་ནས་མིག་དབང་ངོ་ཞེས་རྟོག་པས་བཏགས་ནས་བཞག་པའོ། །དེ་བཞིན་དུ་རྣམ་པར་ཤེས་པའི་ཡང་སྐད་ཅིག་རེ་རེ་བ་དང༌། ཚོགས་པ་དང༌། དེ་ལས་དོན་གཞན་པ་གང་ཡང་རྣམ་པར་ཤེས་པ་སྤྱི་དེའི་མཚན་གཞིར་བཟུང་དུ་མེད་ཀྱང་རྣམ་པར་ཤེས་པ་སྐད་ཅིག་རེ་རེར་སྐྱེ་འགག་བྱེད་པ་ལ་བརྟེན་ནས་རྣམ་པར་ཤེས་པ་འཇོག་གོ །དེས་ན་ཆོས་ཐམས་ཅད་མིང་ཙམ། བརྡ་ཙམ། ཐ་སྙད་ཙམ། བཏགས་པ་ཙམ་དུ་གསུངས་སོ། །གལ་ཏེ་དེ་ལྟ་ན་རི་བོང་གི་རྭ་དང༌། གང་ཟག་དང༌། གཟུགས་སོགས་ཡོད་མེད་མཚུངས་པར་འགྱུར་བ་དང༌། བདེན་དངོས་དང་མི་རྟག་པའི་དངོས་པོ་ཙམ་ཡང་ཡོད་མེད་མཚུངས་པར་འགྱུར་ཏེ། ཕུང་པོ་རེ་རེ་བ་དང༌། ཚོགས་པ་གང་ཡང་གང་ཟག་མ་ཡིན་པའི་ཕྱིར་དང༌། རྟོག་པས་བཏགས་པ་ཙམ་དུ་འདྲ་བའི་ཕྱིར་རོ་ཞེ་ན། དེ་ལ་སའི་དངོས་གཞི་ལས། རྒྱུན་ལ་གང་ཟག་ཞེས་བྱ་སྟེ། །མཚན་ཉིད་འཛིན་པ་ཆོས་ཞེས་བྱ། །འདི་ན་འགའ་ཡང་འཁོར་བ་མེད། །སུ་ཡང་མྱ་ངན་འདས་པ་མེད༑ ༑ཅེས་གསུངས་པ་ལྟར་ཁ་ཅིག་ཕུང་པོའི་རྒྱུན་ལ་གང་ཟག་འཇོག་པ་དང༌། རྒྱུད་གསུམ་རྣམ་པར་ངེས་པ་ལས། ཁ་ཡར་བ་དང་ཚོགས་ཞེས། །བཏགས་ན་ཕུང་པོ་ལྔ་ཡི་རྒྱུན། །གང་ཟག་མ་ཡིན་དེ་ཡི་ཕྱིར། །ས་བོན་ཀུན་གཞི་རྣམ་ཤེས་ཀྱི༑ ༑རྒྱུན་ནི་གང་ཟག་ཡིན་པར་འདོད། །ཅེས་གསུངས་པ་ལྟར། ཁ་ཅིག་ཀུན་གཞི་ལ་གང་ཟག་འཇོག་པ་དང༌།

ཤེས་རབ་སྒྲོན་མ་ལས། རྣམ་པར་ཤེས་པ་བདག་ཏུ་ཁས་བླངས་ནས་དོན་དམ་པར་རྣམ་པར་ཤེས་བདག་མ་ཡིན་ནོ། །ཞེས་དམ་བཅས་པ་ལ་དམ་（༡༩ན）བཅས་པའི་སྐྱོན་དུ་མི་འགྱུར་བ་ལྟ་བུ་དང༌། ཞེས་པ་དང༌། རྟོག་གེ་འབར་བ་ལས་ཀྱང༌། འདི་ལྟར་ཁོ་བོ་ཅག་ཀྱང་ཐ་སྙད་དུ་རྣམ་པར་ཤེས་པ་ལ་བདག་གི་སྒྲ་དངོས་སུ་འདོགས་ཏེ། འདི་ལྟར་རྣམ་པར་ཤེས་པ་ནི་ཡང་སྲིད་པ་ལེན་པའི་ཕྱིར་བདག་ཡིན་ནོ། །ཞེས་གསུངས་པ་ལྟར། ཡིད་ཀྱི་རྣམ་ཤེས་ཀྱི་སྟེང་ནས་གང་ཟག་འཇོག་པར་གསུངས་སོ། །སློབ་དཔོན་ཟླ་བས་ནི། འཇུག་པ་ལས། ཕུང་པོ་ལས་གཞན་བདག་གྲུབ་མེད་དེའི་ཕྱིར། །བདག་ལྟའི་དམིགས་པ་ཕུང་པོ་ཁོ་ནའོ། ཁ་ཅིག་བདག་ལྟའི་རྟེན་དུ་ཕུང་པོ་ནི། །ལྔ་ཆར་ཡང་འདོད་ཁ་ཅིག་སེམས་གཅིག་འདོད། །ཅེས་ཕྱོགས་སྔ་མ་བསུས་ནས། གལ་ཏེ་ཕུང་པོ་བདག་ན་དེ་ཕྱིར་དེ། །མང་བས་བདག་དེ་དག་ཀྱང་མང་པོར་འགྱུར། ། ཞེས་སོགས་ཀྱིས་ཕུང་པོ་རེ་རེ་བ་དང༌། ཚོགས་པ་དང༌། རྒྱུན་གང་ཡང་གང་ཟག་ཡིན་པ་བཀག་གོ །དེས་ན་མདོ་ལས། ཇི་ལྟར་ཡན་ལག་ཚོགས་རྣམས་ལ། ། བརྟེན་ནས་ཤིང་རྟར་བརྗོད་པ་ལྟར། །དེ་བཞིན་ཕུང་པོ་རྣམས་བརྟེན་ནས། །ཀུན་རྫོབ་སེམས་ཅན་ཞེས་བྱའོ། །ཞེས་ཡན་ལག་ཚོགས་པ་དང༌། ཕུང་པོ་ཚོགས་པ་རྣམས་གང་ཟག་གི་གདགས་གཞིར་གསུངས་པའི་རྒྱུ་མཚན་གྱིས་དེ་དག་ཤིང་རྟ་དང༌༑ གང་ཟག་མ་ཡིན་ཏེ། འཇུག་པ་ལས། མདོ་ལས་ཕུང་པོ་བརྟེན་ནས་ཡིན་གསུངས་པ། །དེ་ཕྱིར་ཕུང་པོ་འདུས་ཙམ་བདག་མ་ཡིན། །ཞེས་མདོ་དྲངས་ནས་བསྒྲུབས་སོ། །ཡན་ལག་ཚོགས་ཙམ་ཤིང་རྟའི་གདགས་གཞིར་གསུངས་མོད། ཕུང་པོ་འདུས་ཙམ་གང་ཟག་གི་གདགས་གཞིར་གསུངས་པ་གང་ལས་ཤེས་ཞེ་ན། དེ་བཞིན་ཕུང་པོ་རྣམས་བརྟེན་ནས། །ཞེས་དཔེ་དོན་སྦྱར་བ་ལས་ཤེས་སོ། ། གལ་ཏེ་མདོ་ལས། དགེ་སྦྱོང་དང་བྲམ་ཟེ་གང་དག་བདག་གོ་སྙམ་དུ་ལྟ་བ་ནི། ཕུང་པོ་ལྔ་པོ་འདི་དག་ཁོ་ན་ལ་ལྟའོ་ཞེས་བདག་ལྟའི་དམིགས་པར་གསུངས་པ་དེ་དང་འགལ་ལོ་ཞེ་ན། དེས་ནི་ཕུང་པོ་བདག་ཏུ་སྟོན་པ་མ་ཡིན་གྱི།

ཕུང་པོ་ལས་དོན་གཞན་པའི་བདག་ཡོད་པ་ཁོ་ནའི་སྒྲས་འགོག་པ་ཡིན་ཏེ། མདོ་ལས། གཟུགས་བདག་མ་ཡིན་ནོ། །ཞེས་སོགས་ཕུང་པོ་རེ་རེ་ནས་བདག་ཡིན་པ་བཀག་པའི་ཕྱིར་རོ། །དེ་ལྟར་ཡང་འཇུག་པ་ལས། གང་ཕྱིར་སྟོན་པས་ཕུང་པོ་བདག་གོ་ཞེས། །གསུངས་པ་དེ་ཕྱིར་ཕུང་པོ་བདག་འདོད་ན། །དེ་ནི་ཕུང་ལས་གཞན་བདག་འགོག་པ་སྟེ། །གཟུགས་བདག་མིན་ཞེས་མདོ་གཞན་གསུངས་ཕྱིར་རོ། ། ཞེས་སོ། །དེས་ན་ཕུང་པོ་ཚོགས་པ་གང་ཟག་མ་ཡིན་ཏེ། ཕུང་པོ་རེ་རེ་བ་གང་ཟག་མ་ཡིན་པའི་ཕྱིར་ཏེ། དཔེར་ན་དགེ་འདུན་རེ་རེ་བ་དགེ་འདུན་མ་ཡིན་ན་ཚོགས་པ་ཡང་དགེ་འདུན་མ་ཡིན་པ་བཞིན་ནོ། །དེའི་ཕྱིར་ངའི་ཕུང་པོ་ང་ཡིན་ཞེས་འཇོག་པ་ཡང་མི་རིགས་ཏེ། བདག་དང་བདག་གི་བ་རྗེ་ཁོལ་ལྟར་འཇོག་པའི་ཕྱིར་རོ། །དེས་ན་འཇིག་རྟེན་ན་ཇི་ལྟར་གྲགས་པ་ལྟར་འཇོག་དགོས་སྟེ། མིག་དང་ལག་པ་ང་མ་ཡིན་ཀྱང༌། མིག་གི་མཐོང་བ་ལ་ངས་མཐོང་ངོ་ཞེས་པ་（༡༩བ）དང༌། ལག་པ་ན་བ་ལ་ང་ན་ཞེས་ཐ་སྙད་འཇོག་པ་བཞིན་ནོ། །དེས་ན་ངའི་སྙམ་དུ་འཛིན་པའི་དམིགས་པའི་ཡུལ་ཙམ་གང་ཟག་གི་མཚན་གཞིར་བཟུང་ངོ༌༑ ༑དེ་ཡང་འཇིག་རྟེན་ཇི་ལྟར་གྲགས་པ་བཞིན་དུ་ཁས་བླང་བར་བྱའོ། །ཆོས་འཇོག་ཚུལ་ཡང༌། བུམ་པའི་རྡུལ་ཕྲན་རེ་རེ་བ་དང༌། ཚོགས་པ་གང་ཡང་བུམ་པ་མ་ཡིན་པ་དང༌། དབང་པོའི་རྡུལ་ཕྲན་རེ་རེ་བ་དང༌། ཚོགས་པ་གང་ཡང་དབང་པོ་མ་ཡིན་པ་ནི་གང་ཟག་དང་མཚུངས་སོ། །འོ་ན་ཇི་ལྟར་འཇོག་ཅེ་ན། གང་ཟག་ལྟར་འཇིག་རྟེན་ན་ཇི་ལྟར་གྲགས་པ་ལྟར་འཇོག་གོ །གལ་ཏེ་བདེན་གཉིས་ལས། ཇི་ལྟར་སྣང་བཞིན་ངོ་བོའི་ཕྱིར། །འདི་ལ་དཔྱད་པ་མི་འཇུག་གོ །རྣམ་པར་དཔྱོད་པར་བྱེད་ན་དོན། །གཞན་དུ་སོང་བས་གནོད་པར་འགྱུར། །ཞེས་གསུངས་པ་ལྟར་དབུ་མ་རང་རྒྱུད་པས་ཀྱང་དཔྱད་པའི་དོན་ཁས་མི་ལེན་པ་མ་ཡིན་ནམ་ཞེ་ན། ཐལ་རང་གཉིས་ཀྱིས་དཔྱོད་ལུགས་ཅི་འདྲ་ཞིག་གིས་དཔྱད་པས་དེ་ཁོ་ནར་གྲུབ་མ་གྲུབ་དཔྱོད་པར་སོང་ཚུལ་མི་འདྲ་སྟེ། ཐལ་འགྱུར་པས་ནི་ཐ་སྙད་བཏགས་པའི་བཏགས་དོན་གྱིས་མ་ཚིམ་པར་དཔྱོད་ན་དེ་ཁོ་ནར་གྲུབ་མ་གྲུབ་དཔྱོད་པར་སོང་སྟེ།

གཞན་དུ་ན་མིང་ཙམ། བརྡ་ཙམ། ཐ་སྙད་ཙམ་ཞེས་པའི་དོན་ལོག་པར་བཤད་པར་འགྱུར་བའི་ཕྱིར། དབུ་མ་རང་རྒྱུད་པས་ནི་གནོད་མེད་སྤྱི་དབང་ཤེས་ལ་སྣང་བའི་དབང་གིས་བཞག་པ་མ་ཡིན་པར་རང་གི་གནས་ལུགས་ཀྱི་དབང་གིས་ཡིན་མིན་དཔྱོད་པ་ན་དེ་ཁོ་ནར་གྲུབ་མ་གྲུབ་དཔྱོད་པར་སོང་བའི་ཕྱིར་རོ། ། དེས་ན་བུམ་པས་ཆུ་སྐྱོར་བར་འཇིག་རྟེན་ན་དོན་མཐུན་དུ་གྲགས་ཤིང༌། རི་བོང་གི་རྭས་དོན་བྱེད་ནུས་པར་མ་གྲགས་པའི་ཕྱིར་དང༌། གཞན་ཡང་ལྷ་དང་མི་ལ་སོགས་པ་ལོངས་སྤྱོད་པ་པོ་དང༌། གཟུགས་དང༌། སྒྲ་ལ་སོགས་པ་ལོངས་སྤྱད་བྱ་རྣམས་འཇིག་རྟེན་ཡོད་པར་མ་གྲགས་པ་དང༌། ཁས་མི་ལེན་བདག་དབུ་མ་པས་ཀྱང་ཁས་ལེན་པར་མི་རིགས་ཤིང༌། །རི་བོང་གི་རྭ་ལ་སོགས་པ་དང་མཚུངས་པར་ཐལ་བར་འགྱུར་བ་ན། དེ་དག་འཇིག་རྟེན་ན་ཡོད་པར་གྲགས་པ་དང༌། ཁས་ཀྱང་ལེན་པའི་ཕྱིར་རོ། །དེང་དབུ་མ་པས་ཀྱང་འཇིག་རྟེན་ན་གྲགས་པ་ཙམ་གྱི་ཡོད་པ་ནི་ཁས་ལེན་ནོ། །དེ་ལྟར་ཡང་མདོ་ལས། བཅོམ་ལྡན་འདས་ཀྱིས། འཇིག་རྟེན་ང་དང་ལྷན་ཅིག་རྩོད་ཀྱི། ང་ནི་འཇིག་རྟེན་དང་མི་རྩོད་དེ། གང་འཇིག་རྟེན་ན་ཡོད་པར་འདོད་པ་དེ་ནི་ངས་ཀྱང་ཡོད་པར་བཞེད་དོ། །གང་འཇིག་རྟེན་ན་མེད་པར་འདོད་པ་དེ་ནི་ང་ཡང་མེད་པར་བཞེད་དོ། །ཞེས་གསུངས་པ་དང༌༑ འཇུག་པ་ལས་ཀྱང༌། ཇི་ལྟར་ཕུང་པོ་སྤངས་ནས་ཞིར་ཞུགས་པ། །དགྲ་བཅོམ་རྣམས་ལ་ཡོད་པ་མིན་དེ་ལྟར། །འཇིག་རྟེན་ལ་ཡང་མེད་ན་དེ་བཞིན་འདིར༑ ༑འཇིག་རྟེན་ལས་ཀྱང་ཡོད་ཅེས་བདག་མི་སྨྲ། །ཅེས་དང༌། གལ་ཏེ་ཁྱོད་ལ་འཇིག་རྟེན་མི་གནོད་ན། །（༢༠ན）འཇིག་རྟེན་ཉིད་ལྟོས་འདི་ནི་དགག་པར་གྱིས༑ ཁྱོད་དང་འཇིག་རྟེན་འདིར་ནི་རྩོད་གྱིས་དང༌། །ཕྱི་ནས་སྟོབས་ལྡན་བདག་གིས་བརྟེན་པར་བྱ། །ཞེས་ཇི་སྐད་གསུངས་པ་བཞིན་ནོ། །འཇིག་རྟེན་དུ་གྲགས་པ་ཙམ་ཁས་མ་བླངས་ན་འཇིག་རྟེན་གྱིས་གནོད་པའི་ཚུལ་གང་ཞེ་ན། བུམ་པ་དངོས་པོ་མ་ཡིན་པ་ལ་འཇིག་རྟེན་གྱི་གྲགས་པས་གནོད་ཅིང༌།

བུམ་པ་དངོས་པོ་ཡིན་པ་འཇིག་རྟེན་གྱི་གྲགས་པས་གྲུབ་པ་དང༌། བུམ་པ་མངོན་སུམ་དུ་མ་མཐོང་བ་ལ་འཇིག་རྟེན་གྱི་གྲགས་པས་གནོད་ཅིང༌། མཐོང་བར་འཇིག་རྟེན་གྱི་གྲགས་པས་གྲུབ་པ་ལྟ་བུ་སྟེ། དེ་ཉིད་ལས། འཇིག་རྟེན་དོན་ནི་འཇིག་རྟེན་གྲགས་ཉིད་ཀྱིས། །གལ་ཏེ་སེལ་ན་འཇིག་རྟེན་གྱིས་གནོད་འགྱུར། །ཞེས་ཇི་སྐད་གསུངས་པ་བཞིན་ནོ། །རི་བོང་གི་རྭ་དང་བདེན་པར་གྲུབ་པའི་དངོས་པོ་ལ་སོགས་པ་རྣམས་ནི། དེ་ལྟ་བུའི་འཇིག་རྟེན་གྱི་གྲགས་པས་གནོད་པ་དང་གྲུབ་པ་མ་དམིགས་པའི་ཕྱིར་མི་མཚུངས་སོ། །གལ་ཏེ་རྟོག་པས་བཏགས་ནས་འཇོག་པའི་མིང་དེ་ཡང་ཇི་ལྟར་ཞེ་ན། མིང་དེ་ཡང་རྟོག་པས་བཏགས་ནས་བཞག་པ་ཙམ་ཡིན་གྱི། དོན་དམ་པར་ནི་མ་གྲུབ་སྟེ། རིན་ཆེན་ཕྲེང་བ་ལས། གཟུགས་ཀྱི་དངོས་པོ་མིང་ཙམ་ཕྱིར། །ནམ་མཁའ་ཡང་ནི་མིང་ཙམ་མོ། །འབྱུང་མེད་གཟུགས་ལྟ་ག་ལ་ཡོད། །དེ་ཕྱིར་མིང་ཙམ་ཉིད་ཀྱང་མེད། །ཚོར་དང་འདུ་ཤེས་འདུ་བྱེད་དང༌། །རྣམ་ཤེས་འབྱུང་བ་ལྟ་བུ་དང༌། །བདག་བཞིན་དུ་ནི་བསམ་བྱ་སྟེ༑ ༑དེ་ཕྱིར་ཁམས་དྲུག་བདག་མེད་དོ། །ཞེས་གསུངས་པ་ལྟ་བུའོ། །དེས་ན་ཐ་སྙད་ཀྱི་དབང་གིས་བཞག་པ་ཙམ་མ་ཡིན་པར་ཅུང་ཟད་ཀྱང་གྲུབ་པ་མེད་དེ། དེ་ཉིད་ལས། ཐ་སྙད་གདགས་པ་མ་གཏོགས་པར། །གང་ཞིག་ཡོད་དམ་མེད་འགྱུར་བའི། །འཇིག་རྟེན་དོན་དུ་ཅི་ཞིག་ཡོད། །ཅེས་གསུངས་པའི་ཕྱིར་རོ། ། དེས་ན་ཆོས་ཐམས་ཅད་མིང་ཙམ་དང༌། བརྡ་ཙམ་དང༌། ཐ་སྙད་ཙམ་གྱིས་གྲུབ་པ་དང༌། སྣང་བ་ཙམ་གྱིས་གྲུབ་པ་མ་གཏོགས་པ་གྲུབ་པའི་ཚུལ་གཞན་ཅུང་ཟད་ཀྱང་བཞག་རྒྱུ་མེད་དོ། །དེ་ཡང་འཇིག་རྟེན་གྱི་སྣང་གྲགས་ཀྱི་དབང་གིས་བཞག་བ་ཙམ་གྱིས་མ་ཚིམ་པར་ཐ་སྙད་བཏགས་པའི་བཏགས་དོན་བཙལ་ནས་ཅུང་ཟད་ཀྱང་མི་འཇོག་པའི་ཕྱིར་རོ། །དེ་སྐད་དུ་ཡང་དབུ་མ་འཇུག་པ་ལས། །གང་ཕྱིར་དངོས་པོ་འདི་དག་རྣམ་དཔྱད་ན། །དེ་ཉིད་བདག་ཅན་དངོས་ལས་ཚུ་རོལ་དུ། ། གནས་རྙེད་མ་ཡིན་དེ་ཕྱིར་འཇིག་རྟེན་གྱི།

།ཐ་སྙད་བདེན་ལ་རྣམ་པར་དཔྱད་མི་བྱ༑ ༑ཞེས་གང་གསུངས་པ་ལྟར་རོ། །དཔྱད་པའི་ཚེ་དོན་དམ་པར་མ་ཟད་ཐ་སྙད་དུ་ཡང་མ་རྙེད་པ་ཞིག་དགོས་ཏེ། དེ་ནི་དེ་ཉིད་དུའམ་འཇིག་རྟེན་དུ། །རྣམ་པ་བདུན་གྱིས་འགྲུབ་འགྱུར་མིན་མོད་ཀྱི། །རྣམ་དཔྱད་མེད་པར་འཇིག་རྟེན་ཉིད་ལས་འདི། །རང་གི་ཡན་ལག་བརྟེན་ནས་འདོགས་པ་ཡིན། །ཞེས་སོ། །དེས་ན་དེ་ཁོ་ན་ཉིད་དཔྱོད་（༢༠བ）པར་སོང་བའི་དུས་དང༌། དེ་ཁོ་ན་ཉིད་ལ་དཔྱོད་པའི་སྐབས་དང༌། ཐ་སྙད་དུ་གྲུབ་པའི་གྲུབ་ཚད་རྣམས་མ་འདྲེས་པར་སོ་སོར་ཕྱེད་པ་ནི་ལུགས་འདིའི་གནད་དམ་པའོ། །ཐ་སྙད་བཏགས་དོན་བཙལ་པའི་ཚེ་མ་རྙེད་པས་མེད་པར་འདོད་པ་ནི་ལུགས་འདི་ལ་ལོག་པར་བཤད་པ་ཡིན་ཏེ། བཞི་བརྒྱ་པའི་འགྲེལ་པ་ལས། གལ་ཏེ་རྣམ་པར་དཔྱད་པ་འདིས་སྐྱེ་བ་རྣམ་པ་ཐམས་ཅད་དུ་བཀག་པ་ལས་འདུས་བྱས་སྐྱེ་བ་མེད་པར་བསྟན་པར་འདོད་ན་ནི་དེའི་ཚེ་དེ་སྒྱུ་མ་ལྟ་བུ་ཉིད་དུ་མི་འགྱུར་གྱི་མོ་གཤམ་གྱི་བུ་ལ་སོགས་པ་དག་གིས་ཉེ་བར་གཞལ་བར་འགྱུར་བ་ཞིག་ན། རྟེན་ཅིང་འབྲེལ་བར་འབྱུང་བ་མེད་པར་ཐལ་བར་འགྱུར་བའི་འཇིགས་པས་དེ་དག་དང་བསྟུན་པར་མི་བྱེད་ཀྱི་དེ་དང་མི་འགལ་བ་སྒྱུ་མ་ལ་སོགས་པ་དག་དང་ནི་བྱེད་དོ། །ཞེས་དང༌། ཁོ་བོ་ཅག་གི་རྣམ་པར་དཔྱོད་པ་ནི་རང་བཞིན་འཚོལ་བ་ལྷུར་བྱེད་པ་ཉིད་ཀྱི་ཕྱིར་རོ། །ཞེས་སོ། །གཉིས་པ་ནི། མིང་དུ་བཏགས་པའི་དབང་གིས་བཞག་པ་ཙམ་མ་ཡིན་པར་ཡུལ་རང་ངོས་ནས་གྲུབ་པ་དེ་བདེན་ཚད་དང༌། བདག་གཉིས་ལ་ཡང༌། ལས་འབྲས་ཀྱི་རྟེན་དུ་གྱུར་པའི་བདག་དང༌། རྟགས་ཀྱི་དགག་བྱར་གྱུར་བའི་བདག་གཉིས་ལས། དང་པོ་ནི། ཕུང་པོའི་ཚོགས་པ་དང༌། རེ་རེ་བ་དང༌། དེ་ལས་དོན་གཞན་པ་གང་ཡང་བདག་མ་ཡིན་ཞིང༌། ཚོགས་པ་ཙམ་ལ་བརྟེན་ནས་བཏགས་པའི་ང་ཙམ་དེ་ཡིན་ནོ། །གཉིས་པ་ནི། གང་ཟག་དང་ཆོས་བདེན་པར་གྲུབ་པ་དེ་གང་ཟག་དང་ཆོས་ཀྱི་བདག་གི་དོན་དང༌། དེར་འཛིན་པ་གང་ཟག་དང་ཆོས་ཀྱི་བདག་འཛིན། དེ་གཉིས་ཀྱི་ཞེན་ཡུལ་བཀག་པ་དེ་གང་ཟག་དང་ཆོས་ཀྱི་བདག་མེད་ཅེས་བྱ་སྟེ།

བཞི་བརྒྱ་པའི་འགྲེལ་པ་ལས། བདག་ཅེས་བྱ་བ་ནི། གང་ཞིག་དངོས་པོ་རྣམས་ཀྱི་གཞན་ལ་རག་མ་ལས་པའི་ངོ་བོའི་རང་བཞིན་ཏེ། དེ་མེད་པ་ནི་བདག་མེད་པའོ། །དེ་ཡང་གང་ཟག་དང་ཆོས་ཀྱི་དབྱེ་བས་རྣམ་པ་གཉིས་སུ་རྟོགས་ཏེ། གང་ཟག་གི་བདག་མེད་པ་དང་ཆོས་ཀྱི་བདག་མེད་པ་ཞེས་བྱའོ། ། ཞེས་གསུངས་པའི་ཕྱིར་རོ། །གསུམ་པ་དེས་བཟུང་བ་ལྟར་མེད་པའི་ཚུལ་ལ་གཉིས། ཐར་འདོད་ཀྱི་ཐོག་མར་དེ་ཁོ་ན་ཉིད་ལ་དཔྱོད་པའི་ཚུལ་དང༌། དེ་ཁོ་ན་ཉིད་ཀྱི་ལྟ་བ་གཏན་ལ་དབབ་པའོ། །དང་པོ་ནི། ཐར་འདོད་ཀྱི་ཐོག་མར་སྡུག་བསྔལ་གྱི་ཉེས་དམིགས་བསམས་ནས་འཁོར་བ་ལས་ཐར་འདོད་ཀྱི་བློ་སྐྱེད་པ་དང༌། དེ་སྐྱེས་པའི་ཚེ་དེའི་རྒྱུ་གང་ཡིན་དཔྱད་པ་ན་འཇིག་ལྟ་ཡིན་པར་མཐོང་ནས། དེ་སྤང་བའི་ཐབས་གཉེན་པོ་ལ་རྟོག་པར་བྱེད་དོ། །དེ་ནི་བདག་མེད་པའི་དོན་སྒོམ་པས་བཟློག་པ་ཡིན་ཏེ། བཞི་བརྒྱ་པ་ལས། ཡུལ་ལ་བདག་མེད་མཐོང་ན་ནི། །སྲིད་པའི་ས་བོན་འགག་པར་འགྱུར། །ཞེས་དང༌། འཇུག་པ་ལས། ཉོན་མོངས་སྐྱོན་（༢༡ན）རྣམས་མ་ལུས་འཇིག་ཚོགས་ལ། །ལྟ་ལས་བྱུང་བར་བློ་ཡིས་མཐོང་འགྱུར་ཞིང༌།། བདག་ནི་འདི་ཡི་ཡུལ་དུ་རྟོགས་བྱས་ནས། །རྣལ་འབྱོར་པ་ཡིས་བདག་ནི་འགོག་པར་བྱེད། །ཅེས་དང༌། རྣམ་འགྲེལ་ལས། འདི་ཡུལ་སུན་ཕྱུང་མེད་པར་ནི། །དེ་སྤོང་བར་ནི་ནུས་མ་ཡིན། །ཞེས་གསུངས་པའི་ཕྱིར་རོ། །འཇིག་ལྟ་དེ་སྤངས་ན་ཉོན་མོངས་ཐམས་ཅད་སྤངས་ནུས་ཤིང༌། དེའི་ཐབས་ཀྱང་རྟེན་འབྲེལ་གྱི་དེ་ཁོ་ན་ཉིད་རྟོགས་པ་ལ་རག་ལས་པ་ཡིན་ཏེ། བཞི་བརྒྱ་པ་ལས། ལུས་ལ་ལུས་དབང་ཇི་བཞིན་དུ། །གཏི་མུག་ཀུན་ལ་གནས་འགྱུར་ཏེ། །དེ་ཕྱིར་ཉོན་མོངས་ཐམས་ཅད་ཀྱང༌། །གཏི་མུག་བཅོམ་པས་བཅོམ་པར་འགྱུར། །རྟེན་ཅིང་འབྲེལ་བར་འབྱུང་བ་ནི། །མཐོང་ན་གཏི་མུག་འབྱུང་མི་འགྱུར། །དེ་ཕྱིར་འབད་པ་ཀུན་གྱིས་འདིར༑ ༑གཏམ་འདི་ཁོ་ན་བསྙད་པར་བྱ། །ཞེས་གསུངས་པའི་ཕྱིར་རོ། ། གཉིས་པ་དེ་ཁོ་ན་ཉིད་ཀྱི་ལྟ་བ་གཏན་ལ་དབབ་པ་ལ་གསུམ།

དགག་བྱ་འགོག་པའི་རིགས་པ་ངོས་བཟུང་བ། བཀག་པའི་བདེན་གཉིས་ཀྱི་རྣམ་གཞག་དཀའ་གནས་ཀྱི་མཐའ་བྱེ་བྲག་ཏུ་བཤད་པའོ། །དང་པོ་ལ་གཉིས། གཏན་ཚིགས་དང༌། ཐལ་འགྱུར་རོ། །དང་པོ་ལ་གཉིས། འགལ་ཟླ་དམིགས་པའི་གཏན་ཚིགས་དང༌། འབྲེལ་ཟླ་མ་དམིགས་པའི་གཏན་ཚིགས་སོ། །དང་པོ་ནི། མྱུ་གུ་ཆོས་ཅན། བདེན་པར་མེད་དེ། རྟེན་འབྲེལ་ཡིན་པའི་ཕྱིར། དཔེར་ན་གཟུགས་བརྙན་བཞིན། ཞེས་པ་དང༌། འདུ་བྱེད་ཆོས་ཅན། བདེན་པར་མེད་དེ། མ་རིག་པའི་རྐྱེན་ཅན་ཡིན་པའི་ཕྱིར་རོ། །ཞེས་པ་དེ་ལྟ་བུ་ལ་སོགས་པ་རྣམས་སོ། །གཉིས་པ་ལ་གསུམ། ངོ་བོ་ལ་དཔྱད་པ་གཅིག་དང་དུ་བྲལ་གྱི་གཏན་ཚིགས༑ རྒྱུ་ལ་དཔྱད་པ་རྡོ་རྗེ་གཟེགས་མའི་གཏན་ཚིགས། འབྲས་བུ་ལ་དཔྱད་པ་ཡོད་མེད་སྐྱེ་འགོག་གི་གཏན་ཚིགས་སོ། །དང་པོ་ནི། མྱུ་གུ་ཆོས་ཅན། བདེན་པར་མེད་དེ། བདེན་པའི་གཅིག་དང་དུ་མ་དང་བྲལ་བ་ཡིན་པའི་ཕྱིར། དཔེར་ན་གཟུགས་བརྙན་བཞིན་ཞེས་པ་ལྟ་བུའོ། །དེ་ཡང་དབུ་མ་རྒྱན་ལས། བདག་དང་གཞན་སྨྲའི་དངོས་འདི་དག །ཡང་དག་དུ་ན་གཅིག་པ་དང༌། །དུ་མའི་རང་ བཞིན་བྲལ་བའི་ཕྱིར། །རང་བཞིན་མེད་དེ་གཟུགས་བརྙན་བཞིན། །ཞེས་གསུངས་སོ། །གཉིས་པ་ནི། མྱུ་གུ་ཆོས་ཅན། 

བདེན་པར་སྐྱེ་བ་མེད་དེ། བདག་དང་གཞན་དང་གཉིས་ཀ་དང་རྒྱུ་མེད་ལས་མི་སྐྱེ་བའི་ཕྱིར་ཏེ། རྩ་ཤེ་ལས། བདག་ལས་མ་ཡིན་གཞན་ལས་མིན། །གཉིས་ལས་མ་ཡིན་རྒྱུ་མེད་མིན། །དངོས་པོ་གང་དག་གང་ན་ཡང༌། །སྐྱེ་བ་ནམ་ཡང་ཡོད་མ་ཡིན། །ཞེས་གསུངས་སོ། །གསུམ་པ་ནི། མྱུ་གུ་ཆོས་ཅན། བདེན་པར་སྐྱེ་བ་མེད་དེ། བདེན་པར་ཡོད་པ་དང་མེད་པ་དང་གཉིས་ཀ་དང་གཉིས་ཀ་མ་ཡིན་པ་ཡང་མི་སྐྱེ་བའི་ཕྱིར་ཏེ། སྟོང་ཉིད་བདུན་ཅུ་པ་ལས། ཡོད་པ་ཡོད་ཕྱིར་སྐྱེ་མ་ཡིན། །མེད་པ་མེད་ཕྱིར་སྐྱེ་（༢༡བ）མ་ཡིན། །ཆོས་མི་མཐུན་ཕྱིར་གཉིས་ཆོས་མིན། །སྐྱེ་བ་མེད་ཕྱིར་གནས་འགག་མེད། །ཅེས་གསུངས་ཏེ། དབུ་མའི་གཏན་ཚིགས་ཆེན་པོ་བཞིར་གྲགས་པའོ། །གཉིས་པ་ཐལ་འགྱུར་ལ་བཞི། གཞན་ལ་གྲགས་པའི་རྗེས་དཔག་སྐྱེད་བྱེད་ཀྱི་ཐལ་འགྱུར། རྒྱུ་མཚན་མཚུངས་པའི་འགོ་སྙོམ་གྱི་ཐལ་འགྱུར། འགལ་བ་བརྗོད་པའི་ཐལ་འགྱུར། སྒྲུབ་བྱེད་བསྒྲུབ་བྱ་དང་མཚུངས་པར་མ་གྲུབ་བའི་ཐལ་འགྱུར་རོ། །དང་པོ་ནི། མྱུ་གུ་ཆོས་ཅན། རང་གི་རྒྱུ་ལ་མི་ལྟོས་པར་ཐལ། རང་བཞིན་གྱིས་གྲུབ་པའི་ཕྱིར། ཞེས་པ་ལྟ་བུའོ། །གཉིས་པ་ནི། སྒྲ་འཛིན་ཉན་ཤེས་ཀྱིས་གཟུགས་མཐོང་བར་ཐལ། གཟུགས་འཛིན་མིག་ཤེས་ཀྱི་དོན་དམ་པར་གཟུགས་ལ་ལྟ་བའི་ཕྱིར། ཞེས་པ་ལྟ་བུའོ༑ ༑ གསུམ་པ་ནི། མྱུ་གུ་ཆོས་ཅན། སླར་ཡང་སྐྱེ་བ་དོན་མེད་པར་ཐལ། རང་གི་རྒྱུའི་དུས་ནས་རྫོགས་པར་གྲུབ་ཟིན་པའི་ཕྱིར་ཞེས་པ་ལྟ་བུའོ། །བཞི་པ་ནི། གཟུགས་ཕུང་རང་བཞིན་གྱིས་གྲུབ་པར་ཐལ། ཚོར་ཕུང་རང་བཞིན་གྱིས་གྲུབ་པའི་ཕྱིར་རོ་ཞེ་ན། ཚོར་ཕུང་རང་བཞིན་གྱིས་གྲུབ་པའི་རྟགས་ཀྱིས་གཟུགས་ཕུང་རང་བཞིན་གྱིས་གྲུབ་པར་སྒྲུབ་མི་ནུས་པར་ཐལ། སྒྲུབ་བྱེད་ཚོར་ཕུང་རང་བཞིན་གྱིས་གྲུབ་པ་དང་བསྒྲུབ་བྱ་གཟུགས་ཕུང་རང་བཞིན་གྱིས་གྲུབ་པ་གཉིས་འགོག་བྱེད་ཀྱི་རིགས་པ་མཚུངས་པའི་ཕྱིར། ཞེས་པ་ལྟ་བུའོ། །གཏན་ཚིགས་ཀྱི་ཚུལ་སྒྲུབ་པ་ནི། གཅིག་དུ་བྲལ་ལ་རྟགས་དགོད་པ་དང༌༑

ཚུལ་སྒྲུབ་པའོ། །དང་པོ་ནི། མྱུ་གུ་ཆོས་ཅན། བདེན་པར་མེད་དེ། བདེན་པའི་གཅིག་དང་དུ་མ་དང་བྲལ་བའི་ཕྱིར། དཔེར་ན་གཟུགས་བརྙན་བཞིན༑ ཞེས་པའོ། །གཉིས་པ་ལ་གཉིས། ཕྱོགས་ཆོས་སྒྲུབ་པ་དང༌། ཁྱབ་པ་སྒྲུབ་པའོ། །དང་པོ་ལ་གཉིས། དུ་བྲལ་དུ་སྒྲུབ་པ་དང༌། གཅིག་བྲལ་དུ་སྒྲུབ་པའོ། །དང་པོ་ནི། མྱུ་གུ་ཆོས་ཅན། བདེན་པའི་དུ་མར་མ་གྲུབ་པར་ཐལ། བདེན་པའི་གཅིག་ཏུ་མ་གྲུབ་པའི་ཕྱིར། ཁྱབ་པ་ཡོད་དེ། རིན་ཆེན་ཕྲེང་བ་ལས། གཅིག་མེད་ཕྱིར་ན་དུ་མ་དང༌༑ ༑ཞེས་གསུངས་པའི་ཕྱིར་རོ། །གཞན་ཡང་མྱུ་གུ་ཆོས་ཅན། བདེན་པའི་དུ་མར་མ་གྲུབ་པར་ཐལ། རང་གི་བདག་ཉིད་གཅིག་ཏུ་སྣང་བའི་ཕྱིར་རོ། །གཉིས་པ་ནི། མྱུ་གུ་ཆོས་ཅན། བདེན་པའི་གཅིག་ཏུ་མ་གྲུབ་བར་ཐལ། རང་གི་ཆ་དུ་མ་དང་བཅས་པའི་ཕྱིར། ཁྱབ་པ་ཡོད་དེ། གཅིག་ཏུ་བདེན་པ་ཡང་ཡིན། ཆ་དུ་མ་དང་བཅས་པ་ཡང་ཡིན་པའི་གཞི་མཐུན་པ་ལ་གནོད་བྱེད་ཀྱི་ཚད་མ་ཡོད་པའི་ཕྱིར་རོ། །རྟགས་མ་གྲུབ་སྟེ། མྱུ་གུ་དེ་གཅིག་ཏུ་བདེན་པ་ཡང་ཡིན། ཆ་དུ་མ་དང་བཅས་པ་ཡང་ཡིན་པའི་ཕྱིར་རོ། །ཞེ་ན། འོ་ན་མྱུ་གུ་དེ་རང་གི་ཆ་ཤས་དུ་མ་དང་གཅིག་ཏུ་བདེན་ནམ། ཐ་དད་དུ་བདེན། དང་པོ་ལྟར་ན། མྱུ་གུ་ཆོས་ཅན། རང་གི་ཆ་ཤས་དུ་མ་དང་གཅིག་ཡིན་པར་ཐལ། རང་གི་ཆ་ཤས་དུ་མ་དང་གཅིག་ཏུ་བདེན་པའི་ཕྱིར།（༢༢ན）ཁྱབ་པ་ཡོད་པར་ཐལ། བདེན་པར་གྲུབ་པ་ལ་གནས་ཚུལ་གཞན་དུ་གནས་ནས་སྣང་ཚུལ་གཞན་དུ་སྣང་བ་མི་འཐད་པ་ཡིན་པའི་ཕྱིར། རྟགས་མ་གྲུབ་ན། དེར་ཐལ། བདེན་པར་གྲུབ་ན་སྣང་བ་ལྟར་གྲུབ་དགོས་པའི་ཕྱིར་རོ། །གཞན་ཡང་དེ་ལྟ་བུའི་ཁྱབ་པ་ཡོད་པར་ཐལ། མྱུ་གུ་དང་བདེན་པའི་གཅིག་ཏུ་གྲུབ་ན་མྱུ་གུའི་གནས་ལུགས་གཞལ་བའི་མཉམ་བཞག་ཡེ་ཤེས་ཀྱིས་གཅིག་ཡིན་པར་དམིགས་དགོས་པ་ལ། དེས་དེ་ལྟར་དུ་དམིགས་ན་གཅིག་ཡིན་དགོས་པའི་ཕྱིར་རོ། །རྩ་བར་འདོད་ན། མྱུ་གུ་ཆོས་ཅན། དུ་མར་ཐལ། རང་གི་ཆ་ཤས་དུ་མ་དང་གཅིག་ཡིན་པའི་ཕྱིར་དང༌། མྱུ་གུའི་ཆ་ཤས་དུ་མ་ཆོས་ཅན།

གཅིག་ཏུ་ཐལ། མྱུ་གུ་དང་གཅིག་ཡིན་པའི་ཕྱིར་དང༌། མྱུ་གུ་ཆོས་ཅན། མྱུ་གུའི་ཉེ་བར་བླང་བྱར་ཐལ། མྱུ་གུའི་ཆ་ཤས་དུ་མ་དང་གཅིག་ཡིན་པའི་ཕྱིར། མྱུ་གུའི་ཆ་ཤས་དུ་མ་ཆོས་ཅན། མྱུ་གུའི་ཆ་ཤས་དུ་མའི་ཉེ་བར་ལེན་པ་པོར་ཐལ། མྱུ་གུ་དང་གཅིག་ཡིན་པའི་ཕྱིར་རོ། །གཉིས་པ་ལྟར་ན། མྱུ་གུ་ཆོས་ཅན། རང་གི་ཆ་ཤས་དུ་མ་ལ་མི་ལྟོས་པར་ཐལ༑ རང་གི་ཆ་ཤས་དུ་མ་དང་ཐ་དད་དུ་བདེན་པའི་ཕྱིར། འདོད་ན། ཆ་དང་ཆ་ཅན་དུ་མི་རུང་བ་དང༌། མ་འབྲེལ་བར་ཡང་འགྱུར་རོ། །གཞན་ཡང་རང་གི་ཆ་ཤས་དུ་མ་དང་ཐ་དད་དུ་མི་བདེན་པར་ཐལ། དེ་ལྟར་བདེན་ན་སྔོ་སེར་ལྟར་དམིགས་དགོས་པ་ལས་དེ་ལྟར་དུ་མ་དམིགས་པའི་ཕྱིར་རོ། །གཉིས་པ་ལ་གཉིས༑ ཁྱབ་པ་སྒྲུབ་པ་དངོས་དང༌། མཐུན་དཔེའི་དོགས་གཅོད་དོ། །དང་པོ་ནི། ཤེས་བྱ་ཆོས་ཅན། བདེན་པའི་གཅིག་དང་དུ་མ་གང་རུང་དུ་མ་གྲུབ་ན་བདེན་པར་མ་གྲུབ་པས་ཁྱབ་པར་ཐལ། བདེན་པར་གྲུབ་ན་བདེན་པའི་གཅིག་དང་དུ་མ་གང་རུང་དུ་གྲུབ་དགོས་པའི་ཕྱིར། རྟགས་མ་གྲུབ་ན། དེར་ཐལ། སྤྱིར་ཚད་མས་གྲུབ་ན། གཅིག་དང་དུ་མ་གང་རུང་དུ་གྲུབ་དགོས་པའི་ཕྱིར། དེར་ཐལ༌། གཅིག་དང་དུ་མ་ཕན་ཚུན་སྤངས་འགལ་ལ་བརྟེན་པའི་དངོས་འགལ་ཡིན་པའི་ཕྱིར༑ ༑ཡང་ན། ཤེས་བྱ་ཆོས་ཅན། བདེན་པའི་གཅིག་དང་དུ་མ་གང་རུང་དུ་མ་གྲུབ་ན་བདེན་པར་མ་གྲུབ་པས་ཁྱབ་པར་ཐལ། བདེན་པའི་གཅིག་ཀྱང་མ་ཡིན་དུ་མ་ཡང་མ་ཡིན་པའི་བདེན་པ་ཕུང་གསུམ་པ་མི་སྲིད་པའི་ཕྱིར། དེར་ཐལ། གཅིག་ཀྱང ་ མ་ཡིན་དུ་མ་ཡང་མ་ཡིན་པའི་ཕུང་གསུམ་པ་མི་སྲིད་པའི་ཕྱིར། དེར་ཐལ༑ གཅིག་དང་དུ་མ་ཕན་ཚུན་སྤངས་འགལ་ལ་བརྟེན་པའི་དངོས་འགལ་ཡིན་པའི་ཕྱིར། །དཔེར་ན། གཟུགས་ཅན་དང་གཟུགས་ཅན་མ་ཡིན་པ་བཞིན་ནོ། །དེ་ཡང་དབུ་མ་རྒྱན་ལས། གཅིག་དང་དུ་མ་མ་གཏོགས་པར། །རྣམ་པ་གཞན་དང་ལྡན་པ་ཡི། །དངོས་པོ་མི་རུང་འདི་གཉིས་ནི། །ཕན་ཚུན་སྤངས་ཏེ་གནས་ཕྱིར་རོ། །ཞེས་གསུངས་（༢༢བ）པ་ལྟར་རོ། །གཉིས་པ་ནི།

མྱུ་གུ་ཆོས་ཅན། བདེན་པར་མེད་དེ། བདེན་པའི་གཅིག་དང་དུ་མ་དང་བྲལ་བའི་ཕྱིར། དཔེར་ན། གཟུགས་བརྙན་བཞིན་ནོ། །ཞེས་པ་འདི་རྟགས་ཆོས་གཉིས་ལྡན་གྱི་མཐུན་དཔེ་ཡིན་ན། ཕྱིར་རྒོལ་གྱིས་རྟོགས་པའི་ཚེ་མངོན་སུམ་གྱིས་རྟོགས་སམ རྗེས་དཔག་གིས་རྟོགས། དང་པོ་ལྟར་ན། ཕྱི་རྒོལ་དེ་འཕགས་པར་འགྱུར་ཏེ། སྟོང་ཉིད་མངོན་སུམ་དུ་རྟོགས་པའི་ཕྱིར་རོ། ། གཉིས་པ་ལྟར་ན། དཔེ་ཐུག་མེད་དུ་འགྱུར་རོ་ཞེ་ན། དེ་ལ་ཁ་ཅིག་ན་རེ། སྐྱོན་མེད་དེ། སྤྱིར་སྟོང་ཉིད་ལ་ཁྱབ་པའི་སྟོང་ཉིད་དང༌། ཉི་ཚེ་བའི་སྟོང་ཉིད་གཉིས་ཡོད་ལ། ཉི་ཚེ་བའི་སྟོང་ཉིད་ནི་མེ་ལོང་ནང་གི་གཟུགས་བརྙན་བྱད་བཞིན་གྱིས་སྟོང་པ་ཙམ་རྟོགས་པས་འཕགས་པར་འགྱུར་མི་འགྲོ་ཏེ། བརྡ་བྱང་གི་སོ་སོ་སྐྱེ་བོ་ཐ་མལ་པས་ཀྱང་རྟོགས་པའི་ཕྱིར་རོ་ཞེས་ཟེར་རོ། །དེ་ཡང་མི་འཐད་དེ། དེ་ལྟ་བུའི་རྫུན་པ་དང་སྟོང་ཉིད་ཉི་ཚེ་བ་རྟོགས་པས་སྟོང་ཉིད་རྟོགས་པའི་གོ་མི་ཆོད་པའི་ཕྱིར་དང༌། ཁྱབ་པའི་སྟོང་ཉིད་ནི། སོ་སོ་སྐྱེ་བོས་མངོན་སུམ་དུ་རྟོགས་པ་མི་སྲིད་པས་རྟགས་ལ་བརྟེན་ནས་རྟོགས་དགོས་སོ། །དེ་ལྟ་ན་དཔེ་ཐུག་མེད་དུ་འགྱུར་རོ་ཞེ་ན། མི་འགྱུར་ཏེ། འདི་ལྟར། མེ་ལོང་ནང་གི་གཟུགས་བརྙན་ཆོས་ཅན༑ བདེན་པར་མ་གྲུབ་སྟེ། དངོས་མེད་དུ་ཡང་མི་བདེན། དངོས་པོར་ཡང་མི་བདེན་བའི་ཕྱིར་རོ། །དཔེར་ན་ནམ་མཁའི་པད་མོ་བཞིན་ནོ། །རྟགས་མ་གྲུབ་ན། རིམ་པ་ལྟར་དུ་སྒྲུབ་པ་ནི། དངོས་མེད་དུ་མི་བདེན་པར་ཐལ། ཆ་ཤས་དུ་མ་དང་བཅས་པ་ཡིན་པའི་ཕྱིར་རོ། །དངོས་པོར་ཡང་མི་བདེན་པར་ཐལ། རིག་པར་ཡང་མི་བདེན། བེམ་པོར་ཡང་མི་བདེན་པའི་ཕྱིར་རོ། །རིག་པར་ཡང་མི་བདེན་པར་ཐལ༑ ཕྱོགས་ཀྱི་ཆ་དང་བཅས་པའི་ཕྱིར་རོ། །བེམ་པོར་ཡང་མི་བདེན་བར་ཐལ། མེ་ལོང་དུ་ཡང་མི་བདེན། བྱད་བཞིན་དུ་ཡང་མི་བདེན། དེ་གཉིས་ལས་དོན་གཞན་པའི་ཕུང་པོ་གསུམ་པའི་བེམ་པོར་ཡང་མི་བདེན་པའི་ཕྱིར་རོ། །མེ་ལོང་དུ་མི་བདེན་པར་ཐལ།

དེ་ལྟ་ན་བྱད་བཞིན་གཡོ་བའི་ཚེ་མེ་ལོང་གཡོ་དགོས་པ་ལས་མི་གཡོ་བའི་ཕྱིར་རོ། །བྱད་བཞིན་དུ་ཡང་མི་བདེན་པར་ཐལ། བྱད་བཞིན་དང་མེ་ལོང་ནང་གི་གཟུགས་བརྙན་གཉིས་རྣམ་པ་འགལ་བའི་ཕྱིར་རོ། །དེ་གཉིས་ལས་དོན་གཞན་པའི་ཕུང་གསུམ་གྱི་བེམ་པོར་ཡང་མི་བདེན་པར་ཐལ། གཟུགས་ཅན་གཅིག་གི་གོ་སར་གཅིག་ཐིམ་པ་མེད་པའི་ཕྱིར་རོ། །གལ་ཏེ་དེ་ལྟ་ཡིན་ན་ནམ་མཁའི་པད་མོ་བཞིན་ཞེས་པའི་རྟགས་ཆོས་གཉིས་ལྡན་གྱི་མཐུན་དཔེ་དེ་དང་པོ་ནས་འགོད་པར་རིགས་མོད། ཅིའི་ཕྱིར་བྱད་བཞིན་གྱི་གཟུགས་བརྙན་བཞིན་ཞེས་འགོད་ཅེ་ན། སྐྱོན་མེད་ཅིང་དགོས་པ་ཡོད་དེ། བྱད་བཞིན་གྱི་གཟུགས་བརྙན་དེ་འཇིག་རྟེན་ན་རྫུན་པར་གྲགས་ཆེ་ལ།（༢༣ན）མྱུ་གུ་སོགས་འཇིག་རྟེན་ན་རྫུན་པར་གྲགས་ཆུང་བའི་ཕྱིར་རོ། །དེས་ན་གྲགས་ཆེ་བའི་དོན་གྱིས་མ་གྲགས་པའི་དོན་སྒྲུབ་པར་བྱེད་པའི་ཕྱིར་དང་མེ་ལོང་ནང་གི་གཟུགས་བརྙན་སྣང་བ་ལྟར་མ་གྲུབ་པ་དེ་སོ་སོ་སྐྱེ་བོ་ཐ་མལ་པས་ཀྱང་རྟོགས་པའི་ཕྱིར་རོ། །འོ་ན་དང་པོ་ནས་ནམ་མཁའི་པད་མོ་འགོད་བར་རིགས་སོ་ཞེ་ན། སྐྱོན་མེད་དེ། གཟུགས་བརྙན་དེ་མྱུ་གུ་བདེན་མེད་དུ་སྒྲུབ་པའི་རྟགས་ཆོས་གཉིས་ལྡན་གྱི་མཐུན་དཔེར་བསྟན་པས་དཔེ་དང་ཆོས་མཐུན་གྱི་ཁྱད་པར་རྟོགས་པར་སླ་ལ༑ ནམ་མཁའི་པད་མོ་དེ་རྟགས་ཆོས་གཉིས་ལྡན་གྱི་མཐུན་དཔེར་བཀོད་ན། དཔེ་དང་ཆོས་མཐུན་རྟོགས་པར་དཀའ་བའི་ཕྱིར་རོ། །དེས་ན་རྟོགས་དཀའ་སླའི་ཁྱད་པར་ཙམ་མོ། །རྒྱུ་ལ་དཔྱད་པ་རྡོ་རྗེ་གཟེགས་མ་ལ་གཉིས། །རྟགས་དགོད་པ་དང༌། ཚུལ་སྒྲུབ་པའོ། །དང་པོ་ནི། མྱུ་གུ་ཆོས་ཅན། རང་བཞིན་གྱིས་སྐྱེ་བ་མེད་དེ། བདག་དང་གཞན་དང་གཉིས་ཀ་དང་རྒྱུ་མེད་ལས་མི་སྐྱེ་བའི་ཕྱིར་རོ། །གཉིས་པ་ལ་གཉིས༑ ཕྱོགས་ཆོས་སྒྲུབ་པ་དང༌། ཁྱབ་པ་སྒྲུབ་པའོ། །དང་པོ་ལ་བཞི། བདག་ལས་དང༌། གཞན་ལས་དང༌། གཉིས་ཀ་ལས་དང༌། རྒྱུ་མེད་ལས་སྐྱེ་བ་དགག་པའོ༑ ༑དང་པོ་ལ་གཉིས། འདོད་པ་བརྗོད་པ་དང༌།

ལུགས་དེ་དགག་པའོ། ། དང་པོ་ནི། གྲངས་ཅན་པ་ན་རེ། མྱུ་གུ་དེ་ས་བོན་གྱི་དུས་ན་ཡོད་པ་སྐྱེ་བ་ཡིན་ཏེ། ཡོད་པ་མི་སྐྱེ་ན། རི་བོང་གི་རྭ་དེ་ཡང་ས་བོན་ལས་སྐྱེ་དགོས་ཏེ། མྱུ་གུ་དེ་རང་གི་ས་བོན་གྱི་དུས་ན་མེད་པ་དང༌། རི་བོང་གི་རྭ་ས་བོན་ལ་མེད་པ་གཉིས་མཚུངས་པའི་ཕྱིར་རོ། །ཡོད་པའི་ཚུལ་ཡང་མི་གསལ་བའི་ཚུལ་གྱིས་ཡོད་ཅིང༌། ས་མྱུག་ཆུ་ལུད་སོགས་ལ་ཐུན་མོང་དུ་རྗེས་འགྲོ་བྱེད་པའི་སྤྱི་ཆ་མེད་གཅིག་ཡོད་པའི་ཕྱིར་སྐྱེ་བ་ཡིན་ནོ། །ཞེ་ན། གཉིས་པ་ལུགས་དེ་དགག་པ་ལ་གཉིས། སྐྱེ་བ་དོན་མེད་དུ་ཐལ་པས་དགག་པ་དང༌། ཐུག་མེད་དུ་ཐལ་བས་དགག་པའོ། །དང་པོ་ནི། མྱུ་གུ་ཆོས་ཅན། སླར་ཡང་སྐྱེ་བ་དོན་མེད་པར་ཐལ། རང་གི་རྒྱུའི་དུས་ནས་རྫོགས་པར་གྲུབ་ཟིན་པའི་ཕྱིར། གཉིས་པ་ནི། ཁྱབ་པ་མེད་ན། དེ་ཆོས་ཅན། སླར་ཡང་སྐྱེ་བ་ཐུག་པ་མེད་པར་ཐལ། རང་གི་རྒྱུའི་དུས་ནས་རྫོགས་པར་གྲུབ་ཟིན་ཀྱང་སླར་ཡང་སྐྱེ་བ་དོན་ཡོད་པའི་ཕྱིར་རོ། །གལ་ཏེ་སླར་ཡང་སྐྱེ་བ་དོན་མེད་དུ་མི་འགྱུར་ཏེ། རྒྱུའི་དུས་ན་མི་གསལ་བའི་ཚུལ་གྱིས་ཡོད་པ་དེ་གསལ་བར་སྐྱེ་བའི་ཕྱིར་རོ། །ཐུག་མེད་དུ་ཡང་མི་འགྱུར་ཏེ། གསལ་ཟིན་ནས་སླར་ཡང་མི་སྐྱེ་བའི་ཕྱིར་རོ། །དེས་ན་སྔ་ཕྱིའི་ཐལ་འགྱུར་གཉིས་ཀ་ལ་ཁྱབ་པ་མེད་དོ་ཞེ་ན། གསལ་ཟིན་པའི་མྱུ་གུ་དེ་རང་གི་རྒྱུའི་དུས་ནས་ཡོད་དམ་མེད། ཡོད་ན་སྐྱོན་སྔ་མ་སླར་ཡང་སྐྱེ་བ་དོན་མེད་ཐུག་མེད་དུ་ཐལ་བ་སོ་ན་གནས། མེད་ན་རྒྱུ་དུས་ན་ཡོད་པ་སྐྱེ་བ་ཉམས་སོ། ། གཞན་ཡང་གསལ་ཟིན་པའི་མྱུ་གུ་དེ་རང་གི་རྒྱུའི་དུས་ན་ཡོད་པར་ཐལ། མི་གསལ་བའི་མྱུ་གུ་དེ་རྒྱུ་（༢༣བ）དུས་ན་མི་གསལ་བའི་ཚུལ་གྱིས་ཡོད་པ་གང་ཞིག དེ་གཉིས་ཀྱི་སྤྱི་ཆ་མེད་གཅིག་ཡིན་པའི་ཕྱིར་རོ། །རྟགས་འགོད་པ་ནི། མྱུ་གུ་ཆོས་ཅན། སླར་ཡང་སྐྱེ་བ་དོན་མེད་པ་ཡིན་ཏེ། ཡོད་པའི་ཕྱིར། །དཔེར་ན་མངོན་གསལ་གྱི་བུམ་པ་བཞིན་ནོ། །གཉིས་པ་གཞན་སྐྱེ་འགོག་པ་ནི།

མྱུ་གུ་ཆོས་ཅན། ས་བོན་ལ་མི་ལྟོས་པར་ཐལ༑ ས་བོན་དང་རང་བཞིན་གྱིས་གཞན་དུ་གྲུབ་པའི་ཕྱིར། འདོད་ན། ས་བོན་དང་འབྲེལ་མེད་དུ་ཐལ། དེའི་ཕྱིར། འདོད་ན། ས་བོན་དང་རྒྱུ་འབྲས་མ་ཡིན་པར་ཐལ། དེའི་ཕྱིར་རོ། །གཞན་ཡང་མེ་ལྕེ་ལས་ཀྱང་མུན་པ་མཐུག་པོ་འབྱུང་བར་ཐལ། ས་མྱུག་གཉིས་རང་བཞིན་གྱིས་གྲུབ་པའི་འབྲེལ་མེད་དོན་གཞན་ཡིན་ཡང་རྒྱུ་འབྲས་ཀྱི་འབྲེལ་བ་འཐད་པའི་ཕྱིར་དང༌། མྱུ་གུ་ཆོས་ཅན། ས་བོན་ལ་མི་ལྟོས་པར་ཐལ། ས་བོན་དང་རང་བཞིན་གྱིས་གཞན་ཡིན་པའི་ཕྱིར་རོ། །འདོད་ན༑ ས་བོན་དེ་རྟག་པར་ཐལ་བ་དང༌། རྒྱུན་ཆད་པར་ཐལ། དེའི་ཕྱིར་རོ། །དེ་ཆོས་ཅན། །ས་བོན་དང་དུས་མཉམ་ཡིན་པར་ཐལ་བ་དང༌། རྒྱུ་འབྲས་མ་ཡིན་པར་ཐལ། རང་བཞིན་གྱིས་གྲུབ་པའི་གཞན་ཡིན་པའི་ཕྱིར། གཞན་ཡང་ས་བོན་དང་བུམ་སྣམ་གྱིས་མྱུ་གུ་སྐྱེས་མི་སྐྱེས་ཀྱི་ཁྱད་པར་མེད་པར་ཐལ། ས་བོན་དང་བུམ་སྣམ་གཉིས་མྱུག་གུ་ལས་རང་བཞིན་གཞན་ཡིན་པར་མཚུངས་པའི་ཕྱིར། ཇི་ལྟར་མཚུངས་ཤེ་ན། ས་མྱུག་གཉིས་རང་བཞིན་གྱིས་གྲུབ་ན། བློ་ལ་སྣང་བ་ལྟར་གྲུབ་དགོས་ལ། དེ་གྲུབ་ན་ལྟོས་མེད་དུ་སྣང་བས་བུམ་སྣམ་ཡང་ལྟོས་མེད་དུ་སྣང་བའི་ཕྱིར་མཚུངས་སོ། །གཉིས་ཀ་ལས་སྐྱེ་བ་དགག་པ་ནི། མྱུ་གུ་ཆོས་ཅན། བདག་གཞན་གཉིས་ཀ་ལས་སྐྱེ་བ་མ་ཡིན་པར་ཐལ། ཡ་གྱལ་རེ་རེ་བ་ལས་སྐྱེ་བ་ཁེགས་པའི་ཕྱིར་རོ། །རྒྱུ་མེད་ལས་སྐྱེ་བ་དགག་པ་ནི། ཕྱི་ནང་གི་དངོས་པོ་རྣམས་ཆོས་ཅན། ཡུལ་དུས་སོ་སོར་ངེས་པའི་སྐྱེ་བ་མི་འཐད་པར་ཐལ་བ་དང༌། འབྲས་བུའི་དོན་དུ་རྒྱུ་ལ་འབད་པ་དོན་མེད་པར་ཐལ་བ་དང༌། རྟག་ཏུ་སྐྱེ་བར་ཐལ་བ་དང༌༑ ཡང་ན་དུས་ནམ་ཡང་མི་སྐྱེ་བར་ཐལ། རྒྱུ་མེད་ལས་སྐྱེ་བའི་ཕྱིར་རོ། ། གཉིས་པ་ཁྱབ་པ་སྒྲུབ་པ་ནི། བདེན་པར་གྲུབ་ན་མཐར་ཐུག་དཔྱོད་པའི་རིགས་ཤེས་ཀྱིས་དཔྱད་བཟོད་དུ་གྲུབ་དགོས། དེ་གྲུབ་ན་མེད་པ་དང་ཡོད་པ་གཉིས་ཀ་ལས་སྐྱེ་བར་ངེས་ཤིང༌། མེད་པ་ལས་སྐྱེ་ན། རྒྱུ་མེད་ལས་སྐྱེ་བ་འགོག་པའི་རིགས་པས་ཁེགས་ལ།

ཡོད་པ་ལས་སྐྱེ་ན། རང་དང་གཞན་དང་ཚོགས་པ་དང་གསུམ་ལས་སྐྱེ་བར་ཁ་ཚོན་ཆོད་པས་དེ་ཡང་རང་ལས་སྐྱེ་བ་བདག་སྐྱེ་འགོག་པའི་རིགས་པ་དང༌། གཞན་ལས་སྐྱེ་བ་གཞན་སྐྱེ་འགོག་པའི་རིགས་པ་དང༌། ཚོགས་པ་ལས་སྐྱེ་བ་བདག་གཞན་གཉིས་ཀ་ལས་སྐྱེ་བ་འགོག་པའི་རིགས་པས་ཁེགས་པའི་ཕྱིར་རོ། །འབྲས་བུ་ལ་དཔྱོད་པ་ཡོད་མེད་སྐྱེ་འགོག་གི་གཏན་ཚིགས་ལ་གཉིས། རྟགས་འགོད་པ་དང༌། ཚུལ་སྒྲུབ་པའོ། །དང་པོ་ནི། མྱུ་གུ་ཆོས་（༢༤ན）ཅན། དོན་དམ་པར་སྐྱེ་བ་མེད་དེ། དོན་དམ་པར་ཡོད་པ་དང༌། མེད་པ་དང༌། གཉིས་ཀ་དང༌༑ གཉིས་ཀ་མ་ཡིན་པ་གང་ཡང་མི་སྐྱེ་བའི་ཕྱིར་རོ། །གཉིས་པ་ལ་གཉིས། ཕྱོགས་ཆོས་སྒྲུབ་པ་དང༌། ཁྱབ་པ་སྒྲུབ་པའོ། །དང་པོ་ནི། སྤྱིར་ཡོད་པ་སྐྱེ་བ་ལ་རྒྱུ་དུས་ནས་ཡོད་པ་སྐྱེ་བ་དང༌། རང་བཞིན་གྱིས་ཡོད་པ་སྐྱེ་བ་གཉིས་ལས། དང་པོ་ནི། བདག་སྐྱེ་འགོག་པའི་རིགས་པས་ཁེགས་སོ། །གཉིས་པ་ལ་ཡང་གཉིས། དགོས་ནུས་མེད་པ་དང༌། རིགས་པ་དང་འགལ་བའོ། །དང་པོ་ནི། མྱུ་གུ་ཆོས་ཅན༑ རང་གི་རྒྱུ་རྐྱེན་གྱིས་བསྐྱེད་པ་དགོས་པ་མེད་པར་ཐལ། རང་བཞིན་གྱིས་ཡོད་པའི་ཕྱིར་རོ། །གཞན་ཡང༌། དེ་ཆོས་ཅན། རང་གི་རྒྱུའི་དུས་ན་ཡོད་པར་ཐལ༑ རང་བཞིན་གྱིས་ཡོད་པའི་ཕྱིར། ཁྱབ་པ་ཡོད་དེ། ས་མྱུག་གཉིས་རང་བཞིན་གྱིས་གྲུབ་ན། རང་བཞིན་གྱིས་གྲུབ་པའི་རྟེན་བརྟེན་པ་ཡིན་དགོས་ལ། དེ་ཡིན་ན་གནས་སྐབས་ཐམས་ཅད་དུ་འབྲལ་མི་རུང་གི་རྟེན་བརྟེན་པ་ཡིན་པས་མྱུ་གུ་རང་གི་རྒྱུ་དུས་ན་ཡོད་དགོས་པས་སོ།

།གལ་ཏེ་མེད་ན། དེ་ཆོས་ཅན། རང་གི་རྒྱུ་རྐྱེན་གྱིས་སྐྱེད་མི་ནུས་པར་ཐལ། མེད་པའི་ཕྱིར་རོ། །གཉིས་པ་ནི། དེ་ཆོས་ཅན༑ ཡོད་མེད་གཉིས་ཀ་ཡང་སྐྱེ་བ་མ་ཡིན་པར་ཐལ། ཡོད་པ་དང་མེད་པ་གཉིས་ཀ་ཡིན་པ་མི་སྲིད་པའི་ཕྱིར་རོ། །དེ་ཆོས་ཅན། གཉིས་ཀ་མ་ཡིན་པ་ཡང་མི་སྐྱེ་བར་ཐལ། དེ་འདྲའི་ཕུང་པོ་གསུམ་པ་ཡང་མི་སྲིད་པའི་ཕྱིར་རོ། །གཉིས་པ་ནི༑ དོན་དམ་པར་སྐྱེ་བ་གྲུབ་ན་མཐར་ཐུག་དཔྱོད་པའི་རིགས་ཤེས་ཀྱིས་དཔྱད་བཟོད་དུ་གྲུབ་དགོས། དེ་ཡང་རེ་རེ་བ་དང༌། གཞི་མཐུན་པར་སྐྱེ་བ་གཉིས་སུ་ངེས་ལ། རེ་རེ་བ་ཡང་ཡོད་མེད་གཉིས་སུ་ཁ་ཚོན་ཆོད་པས། ཡོད་པ་ནི་དགོས་མེད་ཀྱི་རིགས་པ་དང༌། མེད་པ་ནི་ནུས་མེད་ཀྱི་རིགས་པ་གཉིས་ཀྱིས་ཁེགས་ལ། གཞི་མཐུན་པ་ཡང་གཉིས་ཡིན་གྱི་ཕུང་གསུམ་པ་དང༌། གཉིས་མ་ཡིན་གྱི་ཕུང་གསུམ་གཉིས་སུ་ངེས་ཤིང༌། དང་པོ་ནི། གཉིས་ཉིད་ལ་དེས་ཅི་བྱ་ཞེས་པའི་རིགས་པ་དང༌། གཉིས་པ་ནི། གཉིས་དང་བྲལ་ལའང་དེས་ཅི་བྱ་ཞེས་པའི་རིགས་པས་ཁེགས་སོ། །རྟེན་འབྲེལ་གྱི་གཏན་ཚིགས་ལ་གཉིས། རྟགས་འགོད་པ་དང༌། ཚུལ་སྒྲུབ་པའོ༑ ༑དང་པོ་ནི། མྱུ་གུ་ཆོས་ཅན། བདེན་པར་མེད་དེ། རྟེན་འབྲེལ་ཡིན་པའི་ཕྱིར༑ དཔེར་ན་སྒྱུ་མ་བཞིན་ནོ། །གཉིས་པ་ལ་གཉིས། ཕྱོགས་ཆོས་སྒྲུབ་པ་དང༌། ཁྱབ་པ་སྒྲུབ་པའོ། །དང་པོ་ལ་གཉིས། རྟེན་འབྲེལ་གྱི་སྒྲ་སྤྱིར་བཤད་པ་དང༌། བྱེ་བྲག་ཏུ་བཤད་པའོ། །དང་པོ་ནི། བརྟེན་པ་ནི་ཕྲད་པ་དང་ལྟོས་པ་ལ་ཡང་འཇུག་ལ༑ འབྲེལ་བ་ནི་མཚམས་སྦྱོར་གྱི་ཚིག་ཕྲད་དོ། །འབྱུང་བ་ནི་འགྲུབ་པ་ཞེས་པ་ལ་འཇུག་པའོ། །ཡང་བརྟེན་པས་རྟག་པ་ལས་སྐྱེ་བ་ཁེགས་ལ། འབྲེལ་བས་རང་དང་རིགས་མི་མཐུན་ལས་སྐྱེ་བ་ཁེགས་ཤིང༌། འབྱུང་བས་རྒྱུ་མེད་ལས་སྐྱེ་བ་ཁེགས་སོ། །གཉིས་པ་ལ་གཉིས། སྒྲ་ཡངས་པའམ་འཇུག་པའི་ཚུལ་དང༌། སྒྲ་དོགས་པའམ་（༢༤བ）བཤད་དུ་ཡོད་པའི་ཚུལ་ལོ། །དང་པོ་ནི། རྟེན་ཅིང་འབྲེལ་བར་འབྱུང་བའི་སྒྲ་ནི་ཤེས་བྱ་ཐམས་ཅད་ལ་འཇུག་གོ

།གཉིས་པ་ནི། འདུས་བྱས་ཁོ་ན་ལ་ཡིན་ཏེ། དཔེ་མྱུ་གུ་ལྟ་བུ་གཅིག་ལ་མཚོན་ན། མྱུ་གུ་དེ་རང་གི་རྒྱུ་ལ་བརྟེན་པ། རང་གི་རྒྱུ་དང་འབྲེལ་བ། རང་གི་རྒྱུ་ལས་འབྱུང་བ་ཞེས་པའོ༑ ༑གལ་ཏེ་གཞི་གྲུབ་ན། རྟེན་ཅིང་འབྲེལ་བར་འབྱུང་བ་ཡིན་པས་མ་ཁྱབ་ཅིང༌༑ རྟེན་འབྲེལ་ཡིན་པས་ཁྱབ་བོ་ཞེས་ཟེར་རོ། ཁ་ཅིག་ན་རེ། དོན་དམ་བདེན་པ་ཆོས་ཅན། རྟེན་ཅིང་འབྲེལ་བར་འབྱུང་བ་ཡིན་པར་ཐལ། གཞི་གྲུབ་པའི་ཕྱིར། འདོད་ན། དེ་ཆོས་ཅན། ལྟོས་པར་ཐལ། རྟེན་ཅིང་འབྲེལ་བར་འབྱུང་བ་ཡིན་པའི་ཕྱིར། དེ་ཡང་འདོད་ན། རྩ་ཤེ་ལས། རང་བཞིན་དག་ནི་བཅོས་མིན་དང༌༑ ༑གཞན་ལ་ལྟོས་པ་མེད་པ་ཡིན། །ཞེས་གསུངས་པ་དང་འགལ་ལོ། །ཞེ་ན༑ དེ་ནི་སྒྲ་བཤད་པ་དང༌། སྒྲ་འཇུག་པའི་དོན་མ་གོ་བ་ཙམ་དུ་ཟད་དོ། ། གཉིས་པ་ནི། རྟེན་འབྲེལ་ཡིན་ན། རང་བཞིན་གྱིས་མ་གྲུབ་པས་ཁྱབ་སྟེ། རྟེན་འབྲེལ་ཡང་ཡིན་རང་བཞིན་གྱིས་གྲུབ་པ་ཡང་ཡིན་པའི་གཞི་མཐུན་པ་ལ་གནོད་བྱེད་ཀྱི་ཚད་མ་ཡོད་པའི་ཕྱིར་རོ། །རྟགས་མ་གྲུབ་སྟེ། གང་ཟག་དེ་རྟེན་འབྲེལ་ཡང་ཡིན། རང་བཞིན་གྱིས་གྲུབ་པ་ཡང་ཡིན་པའི་ཕྱིར་རོ་ཞེ་ན། འོ་ན་གང་ཟག་དེ་ཕུང་པོ་ལྔ་དང་གཅིག་ཏུ་བདེན་ནམ། ཐ་དད་དུ་བདེན། ཞེས་བརྟག་པ་བྱས་ལ། གོང་གི་གཅིག་དང་དུ་བྲལ་གྱི་སྐབས་སུ་དགག་པ་ལས་ཤེས་པར་བྱའོ༑ ༑ལྟོས་པའི་ཚུལ་ཡང་ཇི་ལྟ་བུ་ཞེ་ན། དེ་ལ་གསུམ། ཕན་ཚུན་ལྟོས་པའི་ཚུལ་དང༌། སྔ་ཕྱིའི་ལྟོས་པའི་ཚུལ་དང༌། ཡུལ་དང་ཡུལ་ཅན་གྱི་ལྟོས་ཚུལ་ལོ། ། དང་པོ་ནི། རང་ལ་ཚུགས་ཐུབ་ཀྱི་རང་བཞིན་གྱིས་གྲུབ་པ་མེད་པ་ཡིན་ཏེ། དཔེར་ན་ཚུ་རིར་འཇོག་པ་ཡང་ཕ་རི་ལ་ལྟོས་ནས་འཇོག་དགོས་ཏེ། དེ་ལྟ་མ་ཡིན་ན༑ ཕ་རིར་གནས་པའི་ཚེ་ན་ཡང་སྔར་གྱི་ཚུ་རི་དེ་ཉིད་ལ་ཕ་རིའི་བློ་མི་སྐྱེ་བར་ཚུ་རིའི་བློ་སྐྱེ་དགོས་པའི་ཕྱིར་རོ། །གཉིས་པ་ནི། མེ་མེད་ན། ཅིའི་ཕྱིར་བུད་ཤིང་གསོག་པར་བྱེད། བུད་ཤིང་མེད་ན་མེ་གང་ལས་འབྱུང་ཞེས་ཕན་ཚུན་ལྟོས་པར་འཇོག་པའོ།

།གསུམ་པ་ནི། སྔོན་པོ་མ་གྲུབ་ན། སྔོར་སྣང་དབང་ཤེས་ཀྱིས་གང་གཞལ༑ སྔོར་སྣང་དབང་ཤེས་མ་གྲུབ་ན། སྔོན་པོ་གང་གིས་གཞལ་བར་བྱེད། ཅེས་ཕན་ཚུན་གཅིག་གིས་གཅིག་ལ་རག་ལས་པའི་ཚུལ་གྱིས་གྲུབ་ཀྱི། རང་གི་ངོ་བོ་ཉིད་ཀྱིས་གྲུབ་པ་ནི་མ་ཡིན་ནོ། །དེས་ན་ཐ་སྙད་བཏགས་པའི་བཏགས་དོན་བཙལ་ནས་གྲུབ་པའི་ཕྱོགས་ལྟར་ན། གང་ཟག་ཅེས་པའི་ཐ་སྙད་བཏགས་པའི་བཏགས་དོན་ཕུང་པོ་རེ་རེ་བ་དང༌། ཚོགས་པ་གང་རུང་ལ་འཇོག་དགོས་ལ། རེ་རེ་བ་ལ་འཇོག་ན་ཕུང་པོ་རེ་རེ་བར་འཇོག་པ་ཡང་རང་རང་གི་ཆ་ཤས་རེ་རེ་བ་དང་ཚོགས་པ་གང་རུང་ལ་འཇོག་དགོས་ལ། དེ་ཡང་ཆ་ཤས་རེ་རེ་བ་ལ་འཇོག་ན༑ རྡུལ་ཕྲན་ཆ་བཅས་ཀྱི་བར་དུ་མཚུངས་ལ། ཆ་མེད་ནི་རིགས་པས་ཁེགས་པས་བཞག་ཏུ་མེད་པའི་ཕྱིར་རོ། །རང་གི་ཆ་ཤས་དུ་མ་ཚོགས་པ་ལ་（༢༥ན）འཇོག་ན་ཚོགས་པ་དེའི་ཆ་ཤས་ཚོགས་རྒྱུའི་རེ་རེ་བ་རྣམས་ཀྱང་ཆ་བཅས་སུ་ཁས་ལེན་དགོས་པས་རང་རང་གི་ཆ་ཤས་ཚོགས་པ་ལ་འཇོག་ཅེས་རྡུལ་ཕྲན་ཆ་བཅས་ཀྱི་བར་དུ་མཚུངས་སོ། །ཕུང་པོ་ཚོགས་པ་གང་ཟག་ཏུ་འཇོག་ན་ཡང༌། ཚོགས་རྒྱུའི་ཕུང་པོ་རེ་རེ་བ་དེ་ཡང་རང་རང་གི་ཆ་ཤས་དུ་མ་ཚོགས་པ་ལ་འཇོག་དགོས་པས༑ ཆ་བཅས་ཡིན་ན་ཐུག་མེད་དུ་འགྱུར་བའམ། ཆ་མེད་ཡིན་ན་རིགས་པ་དང་འགལ་བར་འགྱུར་རོ། །དེས་ན་འདུས་བྱས་རྣམས་ལ་གཟུགས་ཅན་དང༌། གཟུགས་ཅན་མ་ཡིན་པ་གཉིས་སུ་ངེས་ལ། དང་པོ་ལ་རང་གི་ཕྱོགས་ཀྱི་ཆ་ཤས་དུ་མ་ལ་དཔྱད་ནས་རྡུལ་ཆ་མེད་ཀྱི་བར་དུ་གཏུགས་ནས་དགག་གོ །གཉིས་པ་ལ་ཡང་ཕྱོགས་ཀྱི་ཆ་མེད་ཀྱང་སྐད་ཅིག་སྔ་ཕྱིའི་ཆ་དང་བཅས་པས་རང་རང་གི་ཆ་ཤས་རེ་རེ་བ་དང༌། ཚོགས་པ་གང་རུང་ལ་འཇོག་ན། སྐད་ཅིག་ཆ་མེད་ཀྱི་བར་དུ་འཕུལ་ལ། སྐད་ཅིག་ཆ་མེད་ནི་མི་སྲིད་པའི་ཕྱིར་རོ། །འདུས་མ་བྱས་རྣམས་ལ་ཡང་ཡུལ་དང་ཡུལ་ཅན། བརྗོད་བྱ་རྗོད་བྱེད། ཁྱབ་མ་ཁྱབ་ལ་སོགས་པའི་ཆ་དུ་མ་དང་བཅས་པས་སྔ་མ་བཞིན་དུ་དཔྱད་ནས་དགག་གོ །གཞན་ཡང་དཔེར་ན། མར་མེ་འདས་པ་རྣམས་ཀྱང་གཟུགས་ཅན་ཡུལ་གཞན་དང་གཞན་དུ་གོ་ས་འཕོ་བ་བཞིན་དུ།

ད་ལྟར་བའི་གནས་སྐབས་ནས་འདས་པའི་གནས་སུ་གོ་ས་འཕོ་བའི་ཚུལ་གྱིས་མ་དམིགས་ལ། ད་ལྟར་བ་དེ་ཉིད་འདས་པའི་གནས་སྐབས་སུ་འཕོས་པ་ཡང་མ་ཡིན་ཞིང༌། ཆོས་གཞན་ཞིག་མར་མེ་འདས་པའི་ནས་སྐབས་ན་ཡང་འཕོས་པ་མ་ཡིན་པའི་ཕྱིར་རོ། །མར་མེ་མ་འོངས་པ་ཡང་དོན་གཞན་ཞིག་གི་གནས་སྐབས་དེར་འཕོས་པ་ཡང་མ་ཡིན་ཞིང༌། སྔར་ནས་མ་འོངས་པའི་གནས་སྐབས་བཟུང་ནས་ཡོད་པ་ཡང་མ་ཡིན་པའི་ཕྱིར་རོ། །མར་མེ་ད་ལྟར་བ་ནི་རང་གི་ཕྱོགས་ཀྱི་ཆ་རྣམས་ཀྱི་རང་རང་གི་གོ་ས་ལས་གོ་ས་གཞན་གནོན་མི་གནོན་དང༌༑ གོ་ས་གཞན་དང་གཞན་དུ་འཕོ་མི་འཕོ་ལ་ཡང་སྔ་མ་ལྟར་དཔྱད་ནས་དགག་གོ །གཞན་ཡང་མྱུ་གུ་མ་འོངས་པ་ནི་ཡུལ་གཞན་ཞིག་ཏུ་འཚོགས་ནས་ད་ལྟར་བའི་གནས་སྐབས་སུ་འབྱུང་འགྱུར་གྱི་ཚུལ་གྱིས་ཡོད་པ་ཡང་མ་ཡིན་ལ། མྱུ་གུ་འདས་པ་རྣམས་ནི། ཡུལ་གཞན་ཞིག་ཏུ་བྱ་བ་བྱས་ཟིན་ནས་རང་གི་གནས་སུ་འཁོད་པ་ལྟ་བུ་ཡང་མ་ཡིན་ཞིང༌། མྱུ་གུ་ད་ལྟར་བ་ནི་ཆ་ཤས་རེ་རེ་བ་དང་སྐད་ཅིག་སྔ་ཕྱི་ལ་བརྟགས་ནས་འཕོ་བ་དང༌། འགྱུར་བ་དང༌། གནས་པ་རྣམས་རེ་རེ་ནས་སྔ་མ་བཞིན་དུ་དཔྱད་ནས་དགག་ནུས་སོ། །དེ་བཞིན་དུ་ཆོས་གཞན་ལ་ཡང་སྦྱར་བར་བྱའོ། །གཉིས་པ་དེ་བཀག་ནས་བདེན་པ་གཉིས་ཀྱི་རང་བཞིན་གཏན་ལ་དབབ་པ་ལ་གཉིས། བདེན་གཉིས་གཏན་ལ་དབབ་དགོས་པའི་རྒྱུ་མཚན། དབབ་བྱ་བདེན་པ་གཉིས་ཀྱི་རང་བཞིན་ནོ། །དང་པོ་ནི། རྒྱལ་བས་ཆོས་ཕུང་ཇི་སྙེད་ཅིག་གསུངས་པ་ཐམས་ཅད་བདེན་པ་གཉིས་ལས་བརྩམས་ནས་གསུངས་པ་ཁོ་ན་ཡིན་ཏེ། ཡབ་སྲས་མཇལ་བའི་མདོ་ལས། འཇིག་རྟེན་མཁྱེན་པས་གཞན་（༢༥བ）ལས་མ་གསན་པར། །བདེན་པ་འདི་གཉིས་ཀྱིས་ནི་བསྟན་པར་མཛད། །གང་ཞིག་ཀུན་རྫོབ་དེ་བཞིན་དོན་དམ་སྟེ། །བདེན་པ་གསུམ་པ་གང་ཡང་མ་མཆིས་སོ༑ ༑ཞེས་དང༌། རྩ་ཤེ་ལས་ཀྱང༌། སངས་རྒྱས་རྣམས་ཀྱི་ཆོས་བསྟན་པ། ། བདེན་པ་གཉིས་ལ་ཡང་དག་བརྟེན། །འཇིག་རྟེན་ཀུན་རྫོབ་བདེན་པ་དང༌། ། དམ་པའི་དོན་གྱི་བདེན་པའོ། །ཞེས་གསུངས་པའི་ཕྱིར་རོ།

།དེ་ལྟར་གསུངས་པའི་དགོས་པ་ཡང༌། གདུལ་བྱ་རྣམས་ལམ་ལ་བཀྲི་བའི་ཐབས་ཁྱད་པར་ཅན་ནི་བདེན་གཉིས་ཕྱིན་ཅི་མ་ལོག་པར་རྟོགས་པ་ལ་རག་ལས་པ་ཡིན་ཏེ། རྩ་ཤེ་ལས། གང་དག་བདེན་པ་འདི་གཉིས་ཀྱི། །རྣམ་དབྱེ་རྣམ་པར་མི་ཤེས་པ། །དེ་དག་སངས་རྒྱས་བསྟན་པ་ནི། །ཟབ་མོའི་དེ་ཉིད་རྣམ་མི་ཤེས། །ཐ་སྙད་ལ་ནི་མ་བརྟེན་པར། །དམ་པའི་དོན་ནི་རྟོགས་མི་འགྱུར། །དམ་པའི་དོན་ནི་མ་རྟོགས་པར༑ ༑མྱ་ངན་འདས་པ་འཐོབ་མི་འགྱུར། །ཞེས་དང༌། འཇུག་པ་ལས་ཀྱང༌། སློབ་དཔོན་ཀླུ་སྒྲུབ་ཞབས་ཀྱི་ལམ་ལས་ནི། །ཕྱི་རོལ་གྱུར་ལ་ཞི་བའི་ཐབས་མེད་དོ༑ ༑དེ་དག་ཀུན་རྫོབ་དེ་ཉིད་བདེན་ལས་ཉམས། །དེ་ལས་ཉམས་པས་ཐར་པ་འགྲུབ་ཡོད་མིན། །ཞེས་དང༌། དབུ་མ་བདེན་གཉིས་ལས། བདེན་གཉིས་རྣམ་དབྱེ་ཤེས་པ་དག །ཐུབ་པའི་བཀའ་ལ་མི་རྨོངས་ཏེ། །དེ་དག་མ་ལུས་ཚོགས་བསགས་ནས། །ཕུན་ཚོགས་ཕ་རོལ་འགྲོ་བར་འགྱུར། །ཞེས་དང༌། དབུ་མ་སྙིང་པོ་ལས་ཀྱང༌། ཡང་དག་ཀུན་རྫོབ་རྣམས་ཀྱི་སྐས། །མེད་པར་ཡང་དག་ཁང་ཆེན་གྱི༑ ༑སྟེང་དུ་འཛེག་པར་འགྱུར་བ་ནི། །མཁས་ལ་རུང་བ་མ་ཡིན་ནོ། །ཞེས་གསུངས་པའི་ཕྱིར་རོ། །གཉིས་པ་ལ་བཞི། བདེན་པ་གཉིས་སུ་དབྱེ་བའི་གཞི། བདེན་པ་གཉིས་སུ་དབྱེ་བའི་ངོ་བོ། ཕྱེ་བ་སོ་སོའི་མཚན་ཉིད། བདེན་གཉིས་ངེས་བྱེད་ཀྱི་ཚད་མའོ༑ ༑དང་པོ་ནི། དེ་ལ་ཁ་ཅིག སྣང་བ་ཙམ་དང༌། རྟེན་འབྲེལ་དང༌། བདེན་པ་ཙམ་དབྱེ་གཞིར་འདོད་ཀྱང༌། ཤེས་བྱ་ཙམ་ནི་དབྱེ་གཞིའོ། །གཉིས་པ་ནི། ཀུན་རྫོབ་དང་དོན་དམ་པའི་བདེན་པ་གཉིས་སོ། །དེ་ཡང་ཡབ་སྲས་མཇལ་བའི་མདོ་ལས༑ དེ་བཞིན་གཤེགས་པས་ཀུན་རྫོབ་དང༌། དོན་དམ་པའི་བདེན་པ་གཉིས་ཐུགས་སུ་ཆུད་དེ། ཤེས་པར་བྱ་བ་ཡང་ཀུན་རྫོབ་དང༌། དོན་དམ་པའི་བདེན་པ་གཉིས་སུ་ཟད་དོ། །ཞེས་གསུངས་པས། དེ་བཞིན་གཤེགས་པས་ཀུན་རྫོབ་དང༌། དོན་དམ་པའི་བདེན་པ་གཉིས་ཐུགས་སུ་ཆུད་དེ། ཞེས་བྱ་བས། དོན་དམ་བདེན་པ་ཤེས་བྱ་ཡིན་པ་དང༌། སངས་རྒྱས་ཀྱི་ཡེ་ཤེས་ཀྱི་ཡུལ་ཡིན་པར་ཡང་བསྟན་ཏོ།

།ཤེས་པར་བྱ་བ་ཡང་ཞེས་པས་ཤེས་བྱ་བདེན་གཉིས་ཀྱི་དབྱེ་གཞིར་བསྟན་ཏོ། །ཀུན་རྫོབ་དང་དོན་དམ་པའི་བདེན་པ་གཉིས་སུ་ཟད་དོ། །ཞེས་པས་བདེན་གཉིས་སུ་གྲངས་ངེས་པར་བསྟན་ཏོ། །གསུམ་པ་ལ་བཞི། མཚན་གཞི། མཚན་ཉིད་དངོས། སྒྲ་བཤད་པ། དབྱེ་བའོ༑ ༑དང་པོ་ནི། གཟུགས་སོགས་ཕྱི་ནང་གི་དངོས་པོ་སྣང་ཙམ་འདི་ཀུན་རྫོབ་བདེན་པའོ། །གཟུགས་སོགས་རང་བཞིན་（༢༦ན）གྱིས་མ་གྲུབ་པ་ཉིད་དོན་དམ་བདེན་པའོ། །དེ་སྐད་དུ་ཡང༌། དབུ་མ་བདེན་གཉིས་ལས། ཅི་ལྟར་སྣང་བ་འདི་ཁོ་ན། །ཀུན་རྫོབ་གཞན་ནི་གཅིག་ཤོས་ཡིན། །ཞེས་དང༌། ཆོས་རྣམས་རང་བཞིན་མེད་པ་ཉིད། །མཁས་པས་སྟོང་པ་ཉིད་ཅེས་བསྙད། །ཞེས་གསུངས་སོ། །གཉིས་པ་ལ་གཉིས། ཀུན་རྫོབ་བདེན་པ་དང༌། དོན་དམ་བདེན་པའི་མཚན་ཉིད་དོ། །དང་པོ་ནི། ཐ་སྙད་པའི་ཚད་མའི་སྙེད་དོན་གང་ཞིག སླུ་བའི་ཆོས་ཅན། ཡང་ན། མཉམ་བཞག་ཟག་མེད་ཡེ་ཤེས་ཀྱིས་གཉིས་སྣང་དང་བཅས་པའི་ཚུལ་གྱིས་རྟོགས་པའི་བར་བྱའོ། །གཉིས་པ་ནི། མཐར་ཐུག་དཔྱོད་པའི་རིགས་ཤེས་ཚད་མའི་རྙེད་དོན་གང་ཞིག ༑མི་སླུ་བ། ཡང་ན། མཉམ་བཞག་ཟག་མེད་ཡེ་ཤེས་ཀྱིས་གཉིས་སྣང་ནུབ་པའི་ཚུལ་གྱིས་རྟོགས་པར་བྱ་བའོ། །གསུམ་པ་ལ་གཉིས། ཀུན་རྫོབ་དང༌། དོན་དམ་པའི་སྒྲ་བཤད་པའོ། །དང་པོ་ལ་གཉིས་ལས། ཡུལ་ཅན་གྱི་སྒོ་ནས་སྒྲ་བཤད་པ་ནི། གཏི་མུག་རང་བཞིན་སྒྲིབ་ཕྱིར་ཀུན་རྫོབ་སྟེ། །ཞེས་གསུངས་པ་ལྟར། དེ་ཁོ་ན་ཉིད་ལ་སྒྲིབ་པར་བྱེད་པའི་བདེན་འཛིན་མ་རིག་པ་ཡིན་ལ། དེས་ནི་སྒྲིབ་པར་བྱེད་པའམ་འགེབས་པ་ལྟ་བུར་བྱེད་པས་ན་ཀུན་རྫོབ་ཅེས་བྱའོ། །ཡུལ་གྱི་སྒོ་ནས་སྒྲ་བཤད་པ་ནི། ཀུན་ཞེས་པ་སྣ་ཚོགས་པའི་དོན་དང༌། རྫོབ་ཅེས་པ་རྫུན་པའི་དོན་ཡིན་ལ། བདེན་པ་ནི་མ་རིག་པ་དེའི་ངོར་བདེན་པ་སྟེ། སོ་སོར་སྒྲ་བཤད་པའོ། །གཉིས་པ་ནི། དོན་ཞེས་བྱ་བ་ནི། འཕགས་པའི་མཉམ་བཞག་ཡེ་ཤེས་ཀྱི་ཡུལ་དང༌། དམ་པ་ནི་མཆོག་དང༌། བདེན་པ་ནི་མི་སླུ་བའོ། །དེ་སྐད་དུ་ཡང་ཚིག་གསལ་ལས།

དོན་ཡང་དེ་ཡིན་ལ་དམ་པ་ཡང་དེ་ཡིན་པས་ན་དོན་དམ་པའོ། །དེ་ཉིད་བདེན་པ་ཡིན་པས་དོན་དམ་བདེན་བའོ། །ཞེས་གསུངས་སོ། །གལ་ཏེ་གཟུགས་སོགས་ཆོས་ཅན། ཀུན་རྫོབ་ཏུ་བདེན་བར་ཐལ། ཀུན་རྫོབ་བདེན་པ་ཡིན་པའི་ཕྱིར་རོ་ཞེ་ན། གཟུགས་སོགས་ཀྱི་ཆོས་ཉིད་ཅན། དོན་དམ་དུ་བདེན་བར་ཐལ། དོན་དམ་བདེན་པ་ཡིན་པའི་ཕྱིར། ཞེས་གསུངས་པ་བསྒྲེའོ། །བཞི་པ་ལ་གཉིས། ཀུན་རྫོབ་བདེན་པ་དང༌། དོན་དམ་བདེན་པའི་དབྱེ་བའོ༑ ༑དང་པོ་ལ་གཉིས་ལས། ཡུལ་ཅན་གྱི་སྒོ་ནས་དབྱེ་བ་ནི། ཤེས་པ་རང་རང་གིས་བཟུང་བའི་དོན་དེ་སྣང་བ་ལྟར་གྲུབ་པ་ལ། དོན་དམ་པའི་ཚད་མ་ལ་མི་ལྟོས་བར་ཐ་སྙད་པའི་ཚད་མས་གནོད་པ་རྣམས་ནི། གནོད་བཅས་ཀྱི་ཤེས་པའོ།། དེ་ལས་གཞན་པའི་ཀུན་རྫོབ་བའི་ཤེས་པ་རྣམས་ནི་གནོད་པ་མེད་པའི་ཤེས་པའོ༑ ༑དེ་ལ་བདག་འཛིན་གཉིས་ཀྱི་ཤེས་པ་ལྟ་བུ་ནི་འདིར་བསྟན་གནོད་བཅས་ཀྱི་ཤེས་པར་མི་བཞེད་དེ། རང་གྀས་བཟུང་བ་ལྟར་གྱིས་བཟུང་བ་ལྟར་གྱི་དོན་གྲུབ་པ་ལ་ཐ་སྙད་པའི་ཚད་མ་རང་ལ་བས་མི་གནོད་ཅིང༌། རིགས་ཤེས་ཚད་མས་འགོག་དགོས་པའི་ཕྱིར་རོ། །དེ་སྐད་དུ་ཡང་འཇུག་པ་ལས། མཐོང་བ་རྫུན་པའང་རྣམ་པ་གཉིས་འདོད་དེ། །དབང་པོ་གསལ་དང་དབང་པོ་སྐྱོན་ལྡན་ནོ། ། སྐྱོན་ལྡན་དབང་ཅན་རྣམས་ཀྱི་ཤེས་པ་ནི། །དབང་པོ་ལེགས་གྱུར་ཤེས་ལྟོས་ལོག་པར་འདོད། །ཅེས་གསུངས་སོ། །ཡུལ་གྱི་སྒོ་ནས་དབྱེ་བ་ནི། ཤེས་པ་དེ་གཉིས་ཀྱི་ཡུལ་དུ་གྱུར་པ་རྣམས་ལ་བྱ་སྟེ། གནོད་པ་མེད་པའི་དབང་པོ་དྲུག་རྣམས་ཀྱིས། གཟུང་བ་གང་ཞིག་འཇིག་རྟེན་གྱིས་རྟོགས་ཏེ། །འཇིག་རྟེན་ཉིད་ལས་བདེན་ཡིན་ལྷག་མ་ནི། །འཇིག་རྟེན་ཉིད་ལས་ལོག་པར་རྣམ་པར་བཞག ཞེས་གསུངས་སོ༑ ༑དེས་ན་དེ་ལྟ་བུའི་ཡང་ལོག་འབྱེད་པ་ནི། འཇིག་རྟེན་པའི་ཤེས་པ་ཁོ་ན་ལ་ལྟོས་ནས་ཡིན་ཏེ། དེ་གཉིས་ཀྱི་ཅི་ལྟར་བཟུང་བ་ལྟར་གྱི་དོན་དུ་ཡོད་པ་ལ་འཇིག་རྟེན་པའི་ཚད་མས་གནོད་པ་དང༌། གཅིག་ཤོས་ལ་གནོད་པ་མེད་པའི་ཁྱད་པར་གྱིས་སོ།

།རང་ལུགས་ལ་ཡང་དག་པའི་ཀུན་རྫོབ་བདེན་པ་གཉིས་སུ་མི་འབྱེད་དེ། ཐ་སྙད་དུ་ཡང་བདེན་རྫུན་གྱི་ཁྱད་པར་མེད་པའི་ཕྱིར་རོ། །ཡང་དག་དང་ལོག་པ་ཞེས་པའི་ཐ་སྙད་ཙམ་བྱེད་པ་ལ་འགལ་བ་མེད་དོ། །དབུ་མ་རང་རྒྱུད་པས་ཡུལ་ཅན་ལ་ཡང་དག་དང་ལོག་པའི་ཀུན་རྫོབ་གཉིས་མི་འབྱེད་པར་ཡུལ་དུ་སྣང་བ་ལ་སྣང་བ་ལྟར་ཡོད་མེད་ཀྱི་སྒོ་ནས་ཡང་ལོག་གཉིས་སུ་འབྱེད་དེ། བདེན་གཉིས་ལས། སྣང་དུ་འདྲ་ཡང་དོན་བྱེད་དག །ནུས་པའི་ཕྱིར་དང་མི་ནུས་ཕྱིར། །ཡང་དག་ཡང་དག་མ་ཡིན་པའི། །ཀུན་རྫོབ་ཀྱི་ནི་དབྱེ་བ་བྱས༑ ༑ཞེས་གསུངས་པ་ལྟར་བཞེད་ཅིང༌། རང་གི་མཚན་ཉིད་ཀྱིས་གྲུབ་པར་སྣང་བ་ཡང་མ་རིག་པས་བསླད་པ་མ་ཡིན་པར་སྣང་བ་ལྟར་དུ་གྲུབ་པར་བཞེད་ལ༑ ཐལ་འགྱུར་བས་རང་གི་མཚན་ཉིད་ཀྱིས་གྲུབ་པར་གང་སྣང་ཐམས་ཅད་མ་རིག་པས་བསླད་པར་བཞེད་པས་སྣང་བ་ལྟར་དུ་མ་གྲུབ་པར་བཞེད་དོ། །དེས་ན་མེས་པོའི་ཤུལ་བཞགལས། གུང་རུ་རྒྱལ་མཚན་བཟང་པོའི་གསུང་ཆོས་སྐོར།དབུ་མའི་སྟོང་ཐུན་བཞུགས་སོ། ། -PAGE 178--PAGE 261--177-