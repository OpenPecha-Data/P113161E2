༄༅། །དབུ་མ་ལ་འཇུག་པའི་འགྲེལ་པ་རྒྱལ་ མཚན་དཔལ་བཟང་གིས་མཛད་པ་བཞུགས་སོ། །

ན་མོ་མཉྫུ་གྷོ་ཥ་ཡ། རྒྱལ་བ་སྲས་དང་བཅས་པའི་ཞབས་ལ་ཕྱག་འཚལ་ལོ༑ ༑རྒྱལ་བ་འཇམ་དབྱངས་མི་ཕམ་ཆོས་ཀྱི་རྗེ། །ཀླུ་སྒྲུབ་འཕགས་པ་ལྷ་དང་སངས་རྒྱས་བསྐྱངས། །ཟླ་བ་གྲགས་པ་མཉམ་མེད་ཆོས་ཀྱི་རྗེ། །རྒྱལ་ཚབ་བཤེས་གཉེན་མགོན་ལ་ཕྱག་འཚལ་ནས། །དགག་བཞག་ཟེར་སྒྲོས་མང་པོ་རབ་སྤངས་ཤིང༌། །སྙན་ངག་སྡེབ་སྦྱོར་ཚིག་གིས་མ་བསྒྲིབས་པར། །དོན་གསལ་གོ་སླ་འཇུག་བདེ་གཞུང་དོན་ཙམ། །ཉུང་ངུའི་ཚིག་གིས་བརྡ་སྤྲོད་ཁྱད་པར་རོ། ། ཀ༡ སྤྱི་འབྲེལ་བཤད་པ། དེ་ལ་འདིར་ཟབ་པ་དང་རྒྱ་ཆེ་བའི་ཚུལ་གཉིས་ཕྱིན་ཅི་མ་ལོག་པར་སྟོན་པའི་བསྟན་བཅོས་ཆེན་པོ་དབུ་མ་ལ་འཇུག་པ་འཆད་པ་ལ། སྤྱིའི་འབྲེལ་དང༌། དཀྱུས་ཀྱི་དོན་གཉིས་ལས། དང་པོ་ནི། རྩ་ཤེར་རྒྱ་ཆེ་བའི་ཕྱོགས་མི་གསལ་ཡང༌༑ མདོ་བཏུས་དང༌། རིན་ཆེན་ཕྲེང་བ་དང༌། ཆོས་དབྱིངས་བསྟོད་པ་གསུམ་གྱིས་ཟབ་པ་དང་རྒྱ་ཆེ་བའི་ཕྱོགས་གསལ་བར་བསྟན་ལ། དེ་ཡང་སྤྱོད་པའི་རྟེན་བྱང་ཆུབ་མཆོག་ཏུ་སེམས་བསྐྱེད་པ་དང༌། སྤྱོད་པ་ཕ་རོལ་ཏུ་ཕྱིན་པ་ལ་སློབ་པའི་སྒོ་ནས་རྒྱལ་བའི་དགོངས་པ་འགྲེལ་པར་མཛད་དོ། །འཕགས་པ་ལྷས་བཞི་བརྒྱ་པར་ཡང༌། ཟབ་པ་དང་རྒྱ་ཆེ་བའི་ལམ་གྱི་ལུས་གཉིས་གསུངས་ཏེ། རྗེས་འབྲང་རྣམས་ཀྱིས་མགོན་པོ་ཀླུ་སྒྲུབ་དང་ཁྱད་པར་འཛིན་ཅིང༌། རྩ་ཤེ་དང་འདི་གཉིས་ལ་གཞུང་ཕྱི་མོའྀ་དབུ་མ་ཞེས་ཀྱང་གྲགས་སོ། །དེ་གཉིས་ཀྱི་རྗེས་སུ་འབྲང་བ་རྒྱལ་སྲས་ཞི་བ་ལྷས་ཀྱང་མགོན་པོ་ཀླུ་སྒྲུབ་ཀྱི་དགོངས་པ་ཤིན་ཏུ་གསལ་ཞིང་རྒྱས་པའི་སྒོ་ནས་མདོ་བཏུས་ཀྱི་དོན་འགྲེལ་བསླབ་བཏུས་དང་སྤྱོད་འཇུག་གཉིས་ཀྱིས་འགྲེལ་པར་མཛད་དོ། །དབུ་མ་སྙིང་པོ་དང༌། དབུ་མ་རྒྱན་དང༌། དབུ་མ་སྒོམ་རིམ་གསུམ་ལ་སོགས་པ་རྣམས་སུ་བསྟན་པ་ཡང་འདྲ་བས་འཕགས་པ་ཡབ་སྲས་ཀྱི་རྗེས་སུ་འབྲང་བ་ཐམས་ཅད་ལམ་གྱི་ལུས་སྒྲིག་པ་ལ་འདྲའོ། །རྗེ་བཙུན་བྱམས་པས་ཀྱང་མངོན་པར་རྟོགས་པའི་རྒྱན་ལས། ཐེག་ཆེན་གྱི་འཇུག་སྒོ་སེམས་བསྐྱེད་པ་དང༌།

ཞུགས་ནས་སྒྲུབ་པ་ཉམས་སུ་ལེན་པའི་ཚུལ་གཉིས་ཀྱི་སྒོ་ནས་རྒྱལ་བའི་དགོངས་པ་འགྲེལ་པས་ཤིང་རྟ་ཆེན་པོའི་སྲོལ་ཆེན་གཉིས་ཀྱང་དགོངས་པ་གཅིག་གོ །དེ་བཞིན་དུ་འདིར་དབུ་མ་རྩ་བ་ཤེས་རབ་ལ་འཇུག་པའི་དོན་ཡང་ཟབ་པ་དང་རྒྱ་ཆེ་བའི་སྒོ་ནས་འཇུག་པའོ། །དང་པོ་ནི། རང་འགྲེལ་ལས། ལུགས་འདི་ནི་ཐུན་མོང་མ་ཡིན་པའོ་ཞེས་མཁས་པ་རྣམས་ཀྱིས་ངེས་པར་བྱའོ་ཞེས་གསུངས་པས་རྩ་ཤེའི་དོན་དབུ་མ་རང་རྒྱུད་པ་དང་ཐུན་མོང་མ་ཡིན་པར་བསྟན་པ་དང༌། རྣམ་རིག་པ་དང་མཐུན་པར་བཤད་དུ་མི་རུང་བར་བསྟན་ནས། སྟོང་པ་ཉིད་ཀྱི་དོན་འགྲེལ་པར་བྱེད་པའོ༑ ༑གཉིས་པ་ནི། མཆོད་བརྗོད་དུ་སྙིང་རྗེ་ཆེན་པོ་དང༌། བྱང་ཆུབ་ཀྱི་སེམས་དང༌༑ གཉིས་སུ་མེད་པའི་ཡེ་ཤེས་ཀྱིས་སྤྱོད་པ་ཕ་རོལ་ཏུ་ཕྱིན་པ་བཅུ་ཡང་མཚོན་ནས་བསྟན་པ་ཡིན་ཏེ། སྤྱོད་པའི་（༢ན）གཙོ་བོ་སྟོང་ཉིད་རྟོགས་པའི་ལྟ་བ་བསྟན་པ་ཡིན་པའི་ཕྱིར་རོ། །སྤྱོད་པ་ཕ་རོལ་ཏུ་ཕྱིན་པ་བཅུས་ས་བཅུ་རིམ་གྱིས་བགྲོད་པའི་ཚུལ་བསྟན་པས་བྱང་སེམས་ཀྱི་སྤྱོད་པ་སྤྱི་ལ་སློབ་པའི་ཚུལ་དང༌༑ ཁྱད་པར་དུ་ས་ལྔ་པའི་སྐབས་སུ་བསམ་གཏན་གྱི་ངོ་བོ་ཞི་གནས་ལ་སློབ་པ་དང༌། ས་དྲུག་པར་དེ་ཁོ་ན་ཉིད་ལ་སོ་སོར་རྟོག་པའི་ཤེས་རབ་ཀྱིས་དཔྱོད་པའི་ལྟག་མཐོང་སྒོམ་པའི་ཚུལ་བསྟན་པས་ས་དེ་གཉིས་སུ་ཞི་ལྷག་ལ་སློབ་པའི་ཚུལ་བསྟན་ཏོ། །མཆོད་བརྗོད་ཀྱི་སྐབས་སུ་དགོས་པའི་དབང་གིས་བྱང་སེམས་ཀྱི་རྒྱུའི་གཙོ་བོ་གསུམ་བསྟན་པས་ནི་སོ་སོ་སྐྱེ་བོའི་ལམ་གྱི་རིམ་པ་ཡང་བསྟན་ཏོ། །དེས་ན་མཆོད་བརྗོད་ཀྱི་སྐབས་སུ། སྙིང་རྗེ་ཆེན་པོ་དང༌། བྱང་ཆུབ་ཀྱི་སེམས་བསྟན་པ་ནི་འཕགས་པས་ཀྱང་ཉམས་སུ་ལེན་དགོས་ལ། ས་བཅུའི་སྐབས་སུ་ཕ་རོལ་ཏུ་ཕྱིན་པ་བཅུ་ཉམས་སུ་ལེན་པའི་ཚུལ་ཡང་འཕགས་པ་ཁོ་ནར་མ་ཟད་སོ་སོ་སྐྱེ་བོས་ཀྱང་ཉམས་སུ་ལེན་དགོས་སོ། །དེས་ན་འཕགས་པའི་མཉམ་བཞག་རྣམས་དོན་དམ་པའི་སེམས་སྦྱང་བ་དང༌།

རྗེས་ཐོབ་ཏུ་ཀུན་རྫོབ་ཀྱི་སེམས་སྦྱང་བ་གཉིས་ཀྱི་སྒོ་ནས་རྒྱལ་བའི་སར་བགྲོད་པར་བྱེད་དོ། །དེ་ལྟར་སྦྱངས་པ་ལ་བརྟེན་ནས་མཐར་འབྲས་བུ་ཆོས་ཀྱི་སྐུ་ཐོབ་པས་ན་དེའི་རྗེས་སུ་འབྲས་བུའི་ས་བསྟན་ཏོ། ། ཀ༢ དཀྱུས་ཀྱི་དོན་བཤད་པ་ལས། ཁ༡ མཚན་དོན་དང་འགྱུར་ཕྱག་བཤད་པ། གཉིས་པ་ལ་བཞི། མཚན་གྱི་དོན། འགྱུར་གྱི་ཕྱག གཞུང་གི་དོན། མཇུག་གི་དོན་ནོ། །དང་པོ་གཉིས་ནི། །རྒྱ་གར་སྐད་དུ། མ་དྷྱ་མ་ཀ་ཨ་ཝ་ཏ་ར་ན་མ༑ བོད་སྐད་དུ། དབུ་མ་ལ་འཇུག་པ་ཞེས་བྱའོ་ཞེས་པ་དང༌། འཕགས་པ་འཇམ་དཔལ་གཞོན་ནུར་གྱུར་པ་ལ་ཕྱག་འཚལ་ལོ། །ཞེས་པས་བསྟན་ཏོ། ། ཁ༢ གཞུང་གི་དོན་བཤད་པ། གསུམ་པ་ལ་བཞི། བསྟན་བཅོས་རྩོམ་པ་ལ་འཇུག་པའི་ཐབས་མཆོད་པར་བརྗོད་པ། བརྩམས་པའི་བསྟན་བཅོས་ཀྱི་ལུས་དངོས། བསྟན་བཅོས་ཇི་ལྟར་བརྩམས་པའི་ཚུལ། བསྟན་བཅོས་བརྩམས་པའི་དགེ་བ་བསྔོ་བའོ། ། ག༡ མཆོད་པར་བརྗོད་པ། དང་པོ་ལ་གཉིས། སྙིང་རྗེ་ཆེན་པོ་ལ་སོ་སོར་མ་ཕྱེ་བར་བསྟོད་པ་དང༌། སྙིང་རྗེ་ཆེན་པོ་ལ་སོ་སོར་ཕྱེ་སྟེ་ཕྱག་འཚལ་བའོ། །དང་པོ་ལ་གཉིས། སྙིང་རྗེ་བྱང་སེམས་ཀྱི་གཙོ་བོའི་རྒྱུར་བསྟན་པ་དང༌། བྱང་སེམས་ཀྱི་རྒྱུ་གཞན་གཉིས་ཀྱི་ཡང་རྩ་བར་བསྟན་པའོ། །དང་པོ་ལ་གསུམ། ཉན་རང་གཉིས་ཐུབ་དབང་ལས་སྐྱེས་ཚུལ་དང༌། སངས་རྒྱས་རྣམས་བྱང་སེམས་ལས་འཁྲུངས་ཚུལ་དང༌། བྱང་ཆུབ་སེམས་དཔའི་རྒྱུའི་གཙོ་བོ་གསུམ་བསྟན་པའོ། །དང་པོ་ནི། ཉན་ཐོས་དང་རང་སངས་རྒྱས་འབྲིང་པོ་རྣམས་ཆོས་ཅན། ཐུབ་པའི་དབང་པོ་ལས་སྐྱེས་པ་ཡིན་ཏེ། ཐུབ་པའི་དབང་པོ་དེས་རྟེན་འབྲེལ་ཕྱིན་ཅི་མ་ལོག་པར་བསྟན་པའི་དོན་ལ་ཐོས་བསམ་སྒོམ་གསུམ་བྱས་པ་ལ་བརྟེན་ནས་ཐར་པར་བགྲོད་པར་བྱེད་པའི་ཐེག་དམན་གྱི་གང་ཟག་ཡིན་པའི་ཕྱིར། གཉིས་པ་ནི། འོ་ན་ཐུབ་པའི་དབང་པོ་དེ་གང་ལས་འཁྲུངས་ཞེ་ན། སངས་རྒྱས་བཅོམ་ལྡན་འདས་ཆོས་ཅན། བྱང་ཆུབ་སེམས་དཔའ་ལས་འཁྲུངས་པ་ཡིན་ཏེ། རང་དང་རྒྱུད་གཅིག་པའི་བྱང་ཆུབ་སེམས་དཔའ་（༢བ）ཉེར་ལེན་དང༌།

རང་དང་རྒྱུད་ཐ་དད་པའི་བྱང་ཆུབ་སེམས་དཔའ་འགའ་ཞིག་གིས་བདག་རྐྱེན་བྱས་ནས་འཁྲུངས་པའི་ཕྱིར་རོ། །གསུམ་པ་ནི༑ ༑འོ་ན་བྱང་ཆུབ་སེམས་དཔའ་རྣམས་ཀྱི་རྒྱུ་གང་ཞེ་ན། བྱང་སེམས་ལས་དང་པོ་བའི་རྒྱུད་ཀྱི། །སྙིང་རྗེའི་སེམས་དང་མཐའ་གཉིས་སུ་མེད་པར་རྟོགས་པའི་བློ་ཡེ་ཤེས་དང་ཀུན་རྫོབ་བྱང་ཆུབ་ཀྱི་སེམས་གསུམ་ནི་ཆོས་ཅན། རང་འབྲས་རྒྱལ་སྲས་རྣམས་ཀྱི་རྒྱུའི་གཙོ་བོ་ཡིན་ཏེ། རང་འབྲས་རྒྱལ་སྲས་རྣམས་ལ་ཕན་འདོགས་པའི་དང་པོའི་བྱེད་རྒྱུ་ཡིན་པའི་ཕྱིར། གཉིས་པ་ནི། བྱང་ཆུབ་ཀྱི་སེམས་དང༌༑ གཉིས་སུ་མེད་པའི་ཡེ་ཤེས་ཀྱི་རྩ་བར་ཡང་སྙིང་རྗེ་ཆེན་པོ་སྟོན་པ་ནི། བསྟན་བཅོས་རྩོམ་བའི་ཐོག་མར་སྙིང་རྗེ་ཆེན་པོ་ལ་བསྟོད་པར་བགྱིའོ། །གང་གིས་ན་ཟླ་བ་གྲགས་པ་བདག་གིས་སོ། །རྒྱུ་མཚན་གང་གི་ཕྱིར་ན་ཐོག་མར་སྙིང་རྗེ་ཉིད་ལ་བསྟོད་ཅེ་ན། བརྩེ་བ་སྙིང་རྗེ་ཉིད་ནི་རྒྱལ་བའི་ལོ་ཏོག་ཕུན་སུམ་ཚོགས་པ་འདི་ཐོག་མར་སྐྱེད་པ་ལ་ས་བོན་ལྟ་བུ་དང་བར་དུ་སྤེལ་བ་ལ་ཆུ་དང་འདྲ་ཞིང༌། མཐའ་མར་གདུལ་བྱས་ཡུན་རིང་དུ་ལོངས་སྤྱོད་པའི་གནས་ལ་འབྲས་བུའི་སྨིན་པ་ལྟ་བུར་འདོད་པར་གྱུར་པ་དེའི་ཕྱིར་རོ། །ཉིད་ཀྱི་སྒྲས་ནི་དཔེ་གསུམ་པོ་བཞིན་དུ་སོ་སོ་བ་མ ་ ཡིན་པར་དོན་ལ་སྙིང་རྗེ་ཁོ་ན་ཐོག་མཐའ་བར་གསུམ་དུ་གལ་ཆེ་བར་བསྟན་ཏོ། །ངག་དོན་ནི། ཤེས་བྱ་ཆོས་ཅན། སྙིང་རྗེ་ཆེན་པོ་ལ་ཐོག་མར་བསྟོད་པའི་རྒྱུ་མཚན་ཡོད། རྒྱལ་བའི་ཡོན་ཏན་སྐྱེད་པ་ལ་ཐོག་མཐའ་བར་གསུམ་དུ་ཉེ་བར་མཁོ་བ་ཡིན་པའི་རྒྱུ་མཚན་གྱིས་དེ་ལྟར་བསྟོད་པའི་ཕྱིར་རོ༑ ༑གཉིས་པ་ལ་གཉིས། སེམས་ཅན་ལ་དམིགས་པའི་སྙིང་རྗེ་ལ་ཕྱག་འཚལ་བ་དང༌། ཆོས་དང་དམིགས་པ་མེད་པ་ལ་དམིགས་པའི་སྙིང་རྗེ་ལ་ཕྱག་འཚལ་བའོ། །དང་པོ་ནི། ལས་ཉོན་གྱིས་རང་དབང་མེད་པར་འཁོར་བ་ཡི་འགྲོ་བ་ལ་སྙིང་རྗེར་གྱུར་པ་གང་ཡིན་པ་དེ་ལ་འདུད་དོ། །གང་གིས་འཁོར་བར་བྱེད་ཅེ་ན་དང་པོར་ང་ཞེས་བདག་ཙམ་ལ་བདེན་པར་ཞེན་པར་གྱུར་ཅིང་ཕྱི་ནས་བདག་གི་འདིའོ།

།ཞེས་བདག་གི་བའི་དངོས་པོ་ལ་བདེན་པར་ཆགས་པ་སྐྱེད་པའི་ཕྱིར་རོ། །དཔེར་ན་ཟོ་ཆུན་གྱི་འཁྲུལ་འཁོར་འཕྱན་པ་སྟེ་འཁོར་བ་ལྟར་རོ། །སེམས་ཅན་ལ་དམིགས་པའི་སྙིང་རྗེ་ཆོས་ཅན། ཁྱོད་ལ་བསྟོད་པར་རིགས་པའི་རྒྱུ་མཚན་ཡོད་དེ། སེམས་ཅན་ཙམ་ལ་དམིགས་ནས་སྡུག་བསྔལ་མཐའ་དག་དང་བྲལ་བར་འདོད་པའི་རྣམ་པ་ཅན་གྱི་བློ་ཡིན་པའི་ཕྱིར། གཉིས་པ་ནི། འགྲོ་ལ་སྙིང་རྗེར་གྱུར་པ་གང་ཡིན་པ་དེ་ལ་འདུད་དོ། །ཞེས་སྦྱར་རོ༑ ༑གང་ལ་བརྟེན་ནས་སྙིང་རྗེ་སྐྱེ་ཞེ་ན། འགྲོ་བ་རླུང་གིས་གཡོ་བའི་ཆུའི་ནང་གི་ཟླ་བ་ལྟར་གཡོ་ཞིང་སྐད་ཅིག་མར་འཇིག་པར་མཐོང་ནས་སོ། །ཆོས་ལ་དམིགས་པའི་སྙྀང་རྗེ་ཆོས་ཅན། ཁྱོད་ལ་བསྟོད་པར་རིགས་པའི་རྒྱུ་མཚན་ཡོད་དེ༑ མི་རྟག་པས་ཁྱད་པར་དུ་བྱས་ཤིང་ཕུང་པོའི་ཆོས་ཙམ་ལ་བཏགས་པའི་སེམས་ཅན་ལ་དམིགས་ནས་སྡུག་བསྔལ་མཐའ་དག་དང་བྲལ་བར་འདོད་པའི་（༣ན）རྣམ་པ་ཅན་གྱི་བློ་ཡིན་པའི་ཕྱིར་རོ། །འགྲོ་བ་ལ་སྙིང་རྗེར་གྱུར་པ་གང་ཡིན་པ་དེ་ལ་འདུད་དོ་ཞེས་སྦྱར་རོ། །གང་ལ་བརྟེན་ནས་སྙིང་རྗེ་སྐྱེ་ཞེ་ན། འགྲོ་བ་ཆུ་ནང་གི་ཟླ་གཟུགས་ལྟར་རང་བཞིན་གྱིས་གྲུབ་པས་སྟོང་པར་མཐོང་བའི་སྒོ་ནས་སོ། །དམིགས་པ་མེད་པའི་སྙིང་རྗེ་ཆོས་ཅན། ཁྱོད་ལ་བསྟོད་པར་རིགས་ཏེ། རང་བཞིན་གྱིས་མེད་པས་ཁྱད་པར་དུ་བྱས་པའམ། སེམས་ཅན་ལ་དམིགས་ནས་སྡུག་བསྔལ་མཐའ་དག་དང་བྲལ་བར་འདོད་པའི་རྣམ་པ་ཅན་གྱི་བློ་ཡིན་པའི་ཕྱིར་རོ། ། ག༢ བསྟན་བཅོས་ཀྱི་ལུས་དངོས་བཤད་པ། གཉིས་པ་ལ་གཉིས། རྒྱུའི་ས་དང༌། འབྲས་བུའི་སའོ། །དང་པོ་ལ་གཉིས། ས་བཅུ་སོ་སོའི་རྣམ་གཞག ས་བཅུའི་ཡོན་ཏན་བསྟན་པའོ། །དང་པོ་གསུམ། རབ་དགའ་སོགས་ས་ལྔ་བཤད་པ་དང༌། ས་དྲུག་པ་མངོན་དུ་གྱུར་པ་བཤད་པ་དང༌༑ རིང་དུ་སོང་བ་སོགས་ས་བཞི་བཤད་པའོ། །དང་པོ་ལ་ལྔ། ས་དང་པོ་རབ་ཏུ་དགའ་བ་དང༌། ས་གཉིས་པ་དྲི་མ་མེད་པ་དང༌། ས་གསུམ་པ་འོད་བྱེད་པ་དང༌། ས་བཞི་བ་འོད་འཕྲོ་བ་དང༌།

ས་ལྔ་པ་སྦྱང་དཀའ་བ་བཤད་པའོ། ། ས་དང་པོ། རབ་ཏུ་དགའ་བ་བཤད་པ། དང་པོ་ལ་གསུམ། ཁྱད་གཞི་སའི་ངོ་བོ་མདོར་བསྟན། ཁྱད་ཆོས་སའི་ཡོན་ཏན་རྒྱས་པར་བཤད། སའི་ཡོན་ཏན་བརྗོད་པའི་སྒོ་ནས་མཇུག་བསྡུ་བའོ།། དང་པོ་ནི། རྒྱལ་བའི་སྲས་པོ་འདི་ཡི་སེམས་གང་ཞིག་འགྲོ་བ་རྣམས་རྣམ་པར་གྲོལ་བར་བྱ་བའི་ཕྱིར་དུ་སྙིང་རྗེ་ཆེན་པོའི་གཞན་དབང་དུ་གྱུར་ཅིང༌། བྱང་སེམས་ཀུན་ཏུ་བཟང་པོའི་སྨོན་པས་དགེ་བ་རྣམས་རབ་ཏུ་བསྔོས་ཤིང༌། རབ་ཏུ་དགའ་བ་ལ་གནས་པའི་བྱང་སེམས་མཐོང་ལམ་པའི་མཉམ་བཞག་ཡེ་ཤེས་དེ་ནི་ཆོས་ཅན། དོན་དམ་པའི་སེམས་བསྐྱེད་དང་པོ་ཞེས་བྱ་སྟེ་ས་དང་པོ་ལ་གནས་པའི་བྱང་སེམས་ཀྱི་རྒྱུད་ཀྱི་རྣམ་པར་མི་རྟོག་པའི་ཡེ་ཤེས་ཡིན་པའི་ཕྱིར། དེས་ནི་རྟོགས་པའི་མིང་གི་ཁྱད་པར་བསྟན་ཏོ། །གཉིས་པ་ལ་གསུམ། རང་གི་རྒྱུད་མཛེས་པར་བྱེད་པའི་ཡོན་ཏན། གཞན་གྱི་རྒྱུད་ཟིལ་གྱིས་གནོན་པའི་ཡོན་ཏན། ས་དང་པོར་ལྷག་པའི་ཡོན་ཏན་བསྟན་པའོ། །དང་པོ་ལ་གཉིས། ཡོན་ཏན་སོ་སོར་ཕྱེ་སྟེ་བཤད་པ་དང༌། ཡོན་ཏན་མདོར་བསྡུས་ཏེ་བསྟན་པའོ། །དང་པོ་ལ་གསུམ༑ དོན་ལྡན་གྱི་མཚན་འཐོབ་བའི་ཡོན་ཏན། རིགས་སུ་སྐྱེ་བ་སོགས་བཞིའི་ཡོན་ཏན། ས་གོང་མ་གནོན་པ་སོགས་གསུམ་གྱི་ཡོན་ཏན་ནོ། །དང་པོ་ནི་ས་དང་པོ་དེ་ནས་བཟུང་སྟེ་བྱང་སེམས་ཀྱི་དེ་ནི་ཆོས་ཅན། །དོན་དམ་པའི་བྱང་ཆུབ་སེམས་དཔའ་ཞེས་བྱ་བའི་སྒྲ་ཉིད་ཀྱིས་བསྙད་དུ་རུང་སྟེ། དོན་དམ་པའི་སེམས་བསྐྱེད་དེ་ཐོབ་པར་གྱུར་པའི་སེམས་དཔའ་ཡིན་པའི་ཕྱིར་རོ། །དེས་ནི་གང་ཟག་གི་མིང་གི་ཁྱད་པར་བསྟན་ཏོ། །གཉིས་པ་ནི། ས་དང་པོ་ལ་གནས་པའི་བྱང་སེམས་འདི་ནི་ཆོས་ཅན། དེ་བཞིན་གཤེགས་པ་རྣམས་ཀྱི་རིགས་སུའང་སྐྱེས་པ་ཞེས་བྱ་སྟེ། ཉན་རང་དང་སོ་སྐྱེའི་ས་ལས་འདས་ཤིང་སངས་རྒྱས་ཀྱི་སའི་རྗེས་སུ་འགྲོ་བར་ངེས་པའི་ལམ་རྒྱུད་ལ་སྐྱེས་པའི་བྱང་སེམས་ཡིན་པའི་ཕྱིར་རོ། །དེས་ནི་རིགས་ཀྱི་ཁྱད་པར་བསྟན་ཏོ།

།ས་དང་（༣བ）པོའི་རྣམ་གྲོལ་ལམ་ཆོས་ཅན། མཐོང་སྤང་ཀུན་ཏུ་སྦྱོར་བ་གསུམ་པོ་ཐམས་ཅད་སྤངས་པ་ཡིན་ཏེ། མཐོང་སྤང་གིས་བསྡུས་པའི་ཀུན་སྦྱོར་གསུམ་སླར་མི་སྐྱེ་བའི་ཆོས་ཅན་དུ་བྱས་པའི་ཕྱིར་རོ། །དེས་ནི་སྤངས་པའི་ཁྱད་པར་བསྟན་ཏོ། །ཀུན་སྦྱོར་གསུམ་ནི། འཇིག་ལྟ་དང༌། ཐེ་ཚོམ་དང༌། ཚུལ་ཁྲིམས་དང་བརྟུལ་ཞུགས་མཆོག་འཛིན་གསུམ་མོ། །གཙོ་བོ་གསུམ་སྨོས་ནས་བསྟན་པའི་དགོས་པ་ནི། མཛོད་ལས། འགྲོ་མི་འདོད་དང་ལམ་ནོར་དང༌། ། ལམ་ལ་ཐེ་ཚོམ་དེ་སྙེད་ཅིག །ཐར་པར་བགྲོད་ལ་གེགས་བྱེད་པ། །དེ་ཡི་ཕྱིར་ན་གསུམ་བསྟན་ཏོ། །ཞེས་གསུངས་པ་ལྟར་རོ། །བྱང་ཆུབ་སེམས་དཔའ་ས་དང་པོ་བ་དེ་ནི་ཆོས་ཅན། ཆོས་ཀྱི་རོ་མྱོང་བའི་དགའ་བ་མཆོག་ཏུ་གྱུར་པ་འཆང་ཞིང་ལྡན་པ་ཡིན་ཏེ། ས་དང་པོའི་སྐྱོན་དང་བྲལ་ཞིང་ཡོན་ཏན་དང་ལྡན་པའི་སེམས་དཔའ་ཡིན་པའི་ཕྱིར། དེས་རྟོགས་པའི་ཁྱད་པར་བསྟན་ཏོ། །དེ་ཆོས་ཅན། དུས་གཅིག་ལ་འཇིག་རྟེན་གྱི་ཁམས་བརྒྱ་ཀུན་ནས་གཡོ་བར་ནུས་པར་འགྱུར་བ་ཡིན་ཏེ༑ ས་དང་པོས་བསྡུས་པའི་རྫུ་འཕྲུལ་ལ་མངའ་བརྙེས་པའི་སེམས་དཔའ་ཡིན་པའི་ཕྱིར། དེས་ནི་ནུས་པ་གསུམ་ལས་རྫུ་འཕྲུལ་གྱི་ནུས་པ་བསྟན་ཏོ། །གསུམ་པ་ནི། ས་དང་པོ་ལ་གནས་པའི་བྱང་སེམས་ཆོས་ཅན། ས་དང་པོ་ནས་ས་གཉིས་པར་གནོན་པར་བྱེད་ཅིང་ས་གོང་མ་གོང་མར་རབ་ཏུ་འགྲོ་བར་འགྱུར་ཏེ། ས་དང་པོའི་ཡོན་ཏན་སླར་མི་ལྡོག་པའི་ཚུལ་གྱིས་ཐོབ་ཅིང༌། ས་གོང་མ་གནོན་པ་ལ་སྤྲོ་བ་ཤིན་ཏུ་ཆེ་བའི་ཕྱིར་རོ། །དེས་ས་གོང་མ་གནོན་པའི་ནུས་པ་བསྟན་ཏོ། །ས་དང་པོ་ཐོབ་པ་དེའི་ཚེ་བྱང་སེམས་འདི་ཡི་ཆོས་ཅན། ངན་འགྲོའི་ལམ་རྣམས་ས་བོན་དང་བཅས་པ་མཐའ་དག་འགག་པར་འགྱུར་ཏེ། ལས་ཉོན་གྱི་དབང་གིས་འཁོར་བར་མི་སྐྱེ་བའི་བྱང་སེམས་འཕགས་པ་ཡིན་པའི་ཕྱིར། དེ་ཆོས་ཅན། སོ་སོ་སྐྱེ་བོའི་ས་རྣམས་ལས་འདས་ཤིང་བྱིས་པའི་རྒུད་པ་ཐམས་ཅད་ཟད་པ་ཡིན་ཏེ། ཡོན་ཏན་བརྒྱ་ཕྲག་བཅུ་གཉིས་ལ་མངའ་བརྙེས་པའི་སེམས་དཔའ་ཡིན་པའི་ཕྱིར༑

དེས་ནི་ངན་འགྲོ་དང་བྱིས་པའི་རྒུད་པ་འགོག་པའི་ནུས་པ་བསྟན་ཏོ། །གཉིས་པ་ནི། བྱང་སེམས་ས་དང་པོ་བ་འདི་ནི་ཆོས་ཅན། འཕགས་པ་བརྒྱད་པ་རང་དང་རྗེས་སུ་མཐུན་པའི་སྤངས་རྟོགས་ཀྱི་ཡོན་ཏན་ཐོབ་པ་ཇི་ལྟ་བ་དེ་ལྟར་ཉེ་བར་བསྟན་པའི་རྒྱུ་མཚན་ཡོད་དེ། རང་དང་རྗེས་སུ་མཐུན་པའི་ས་དང་པོའི་སྤངས་རྟོགས་ཀྱི་ཡོན་ཏན་ལ་གནས་པའི་སེམས་དཔའ་ཡིན་པའི་ཕྱིར། གཉིས་པ་ལ་གཉིས། ས་འདིར་ཉན་རང་རྣམས་རིགས་ཀྱི་སྒོ་ནས་ཟིལ་གྱིས་གནོན་པ་དང༌། ས་བདུན་པས་ཉན་རང་གཉིས་བློའི་སྒོ་ནས་ཟིལ་གྱིས་གནོན་པའོ༑ ༑དང་པོ་ནི། རྫོགས་པའི་བྱང་ཆུབ་ཀྱི་སེམས་ལྟ་གཉིས་པ་སོགས་སུ་མ་ཟད་དང་པོ་རབ་ཏུ་དགའ་བ་ལ་ས་གནས་པས་ཀྱང་ཆོས་ཅན། ཐུབ་བའི་དབང་པོའི་གསུང་ལས་སྐྱེས་པ་ཉན་ཐོས་དང་བཅས་པའི་རང་སངས་རྒྱས་རྣམས་ནི་ཀུན་རྫོབ་བྱང་ཆུབ་ཀྱི་སེམས་དང་སྙིང་རྗེའི་བསོད་ནམས་དག་གི་དབང་གིས་ཕམ་པར་བྱས་པ་སྟེ་（༤ན）ཟིལ་གྱིས་མནན་ནས་ཉན་རང་ལས་བསོད་ནམས་རྣམ་པར་འཕེལ་བར་འགྱུར་ཏེ། སེམས་ཅན་ཐམས་ཅད་ཀྱི་ཆེད་དུ་བླ་མེད་རྫོགས་པའི་བྱང་ཆུབ་ཐོབ་པར་དམ་བཅས་ཤིང་ལམ་བགྲོད་པ་ལ་ཤིན་ཏུ་སྟོབས་དང་ལྡན་པའི་སེམས་དཔའ་ཡིན་པའི་ཕྱིར། གཉིས་པ་ནི། ས་དང་པོའི་བྱང་སེམས་དེ་ནི་ཆོས་ཅན། ས་བདུན་པ་རིང་དུ་སོང་བ་ཐོབ་པ་ན་བློའི་སྟོབས་ཀྱི་ཡང་ཉན་རང་རྣམས་ལྷག་པར་ཏེ་ཟིལ་གྱིས་གནོན་པར་འགྱུར་ཏེ། ས་བདུན་པ་ཐོབ་པའི་ཚེ་སྐད་ཅིག་རེ་རེར་དེ་བཞིན་ཉིད་ལ་མངོན་སུམ་དུ་འཇུག་ལྡང་བྱེད་ནུས་པའི་ཕྱིར། གསུམ་པ་ལ་བཞི། ས་དང་པོ་གཉིས་པའི་སྦྱིན་པ་བཤད་པ། རྟེན་དམན་པ་རྣམས་ཀྱི་སྦྱིན་པ་བཤད་པ། བྱང་སེམས་རྣམས་ཀྱི་སྦྱིན་པ་བཤད་པ། སྦྱིན་པའི་ཕར་ཕྱིན་གྱི་དབྱེ་བ་བསྟན་པའོ། །དང་པོ་ནི། ས་དང་པོ་ཐོབ་པ་དེའི་ཚེ་བྱང་སེམས་དེ་ལ་ཆོས་ཅན། རྫོགས་པའི་སངས་རྒྱས་བླ་མེད་བྱང་ཆུབ་ཀྱི་རྒྱུ་འཇིག་རྟེན་ལས་འདས་པའི་ཆོས་དང་པོ་སྦྱིན་པ་ཉིད་ནི་ཆེས་ལྷག་པར་འགྱུར་ཏེ།

སྦྱིན་པའི་ཕར་ཕྱིན་གྱི་མི་མཐུན་ཕྱོགས་དང་བྲལ་བའི་ས་དང་པོ་ལ་གནས་པའི་སེམས་དཔའ་ཡིན་པའི་ཕྱིར། དེ་ཆོས་ཅན། སྦྱིན་པས་རང་ལས་བློ་དམན་པའི་གང་ཟག་ལ་མངོན་སུམ་དུ་སྣང་དུ་མི་རུང་བའི་ཡོན་ཏན་གྱི་ཁྱད་པར་དཔོག་པའི་རྒྱུར་ཡང་འགྱུར་ཏེ། སློང་བ་པོ་ལ་རང་གི་ཤ་སྟེར་བ་ལའང་ཆེས་ཤིན་ཏུ་གུས་པར་བྱས་པ་ཡི་སྒོ་ནས་སེར་སྣའི་ཀུན་དཀྲིས་དང་བྲལ་བའི་སེམས་དཔའ་ཡིན་པའི་ཕྱིར། གཉིས་པ་ལ་གཉིས། སྦྱིན་པས་འཁོར་བའི་བདེ་བ་འཐོབ་པ་དང༌། སྦྱིན་པས་མྱང་འདས་ཀྱི་བདེ་བ་འཐོབ་པར་བསྟན་པའོ། །དང་པོ་ནི། ཤེས་བྱ་ཆོས་ཅན༑ ཐུབ་པས་ཕར་ཕྱིན་བཅུའི་དང་པོར་སྦྱིན་པའི་གཏམ་མཛད་པའི་རྒྱུ་མཚན་ཡོད་དེ། སྐྱེ་བོ་འདི་ཀུན་སྡུག་བསྔལ་ཕྱིར་བཅོས་ཀྱི་བདེ་བ་མངོན་པར་འདོད་ཅིང་མི་ལ་སོགས་པ་རྣམས་ཀྱི་བདེ་བའང་བཟའ་བཏུང་སོགས་ལོངས་སྤྱོད་ལ་སྤྱད་པ་མེད་པར་སྐྱེ་བ་མ་ཡིན་ལ་ལོངས་སྤྱོད་ཀྱང་ནི་སྦྱིན་པ་བཏང་བ་ལས་འབྱུང་བར་མཁྱེན་ནས་དེ་ལྟར་མཛད་པའི་ཕྱིར་རོ། །དེ་ཡང་མངོན་མཐོའི་བདེ་བ་འདོད་པ་རྣམས་ནི་སྦྱིན་པ་ལ་འགོད་སླ་བའི་ཕྱིར་དུ་དགོངས་ནས་དེ་ལྟར་མཛད་དོ། །

མངོན་མཐོའི་བདེ་བ་འཐོབ་པ་ལ་གཏོང་བ་པོ་ཚུལ་དང་མཐུན་པ་དགོས་སམ་ཞེ་ན་མི་དགོས་པར་སྟོན་པ་ནི། དེ་ཆོས་ཅན། སྙིང་རྗེ་དང་བྲལ་བའི་གང་ཟག་གི་སྦྱིན་པ་ཡང་མངོན་མཐོའི་རྒྱུར་འགྱུར་ཏེ། གཏོང་བ་པོ་སྙིང་རྗེ་དམན་ཞིང་སེམས་ཅན་ལ་ཤིན་ཏུ་རྩུབ་སེམས་ཅན་རང་དོན་མངོན་མཐོའི་བདེ་བ་ཙམ་ལྷུར་ལེན་པ་ཉིད་དུ་གྱུར་པ་གང་ཡིན་པ་དེ་དག་གི་ཡང་སྦྱིན་པ་ལས་བྱུང་བའི་འདོད་པའི་ལོངས་སྤྱོད་རྣམས་སམ། བཀྲེས་སྐོམ་སོགས་ཀྱི་སྡུག་བསྔལ་ཉེ་བར་ཞི་བའི་རྒྱུར་གྱུར་པའི་ཕྱིར། གཉིས་པ་ནི། དེ་ཆོས་ཅན། སྙིང་རྗེ་དང་བྲལ་བའི་གང་ཟག་གི་སྦྱིན་པ་ངེས་ལེགས་ཀྱི་རྒྱུར་འགྱུར་ཏེ། སྦྱིན་པ་གཏོང་བ་པོ་འདི་ཡང་སྦྱིན་པ་གཏོང་བའི་སྐབས་ཀྱིས་ནམ་ཞིག་གི་ཚེ་ན། འཕགས་པའི་སྐྱེ་བོ་དང་ཕྲད་པ་མྱུར་དུ་ཐོབ་ཅིང་དེ་ནས་དེས་ཐར་ལམ་བསྟན་པའི་（༤བ）སྟོབས་ཀྱིས་སྲིད་པའི་རྒྱུན་ཡང་དག་པར་བཅད་པར་བྱས་ཏེ་དམ་པ་དང་ཕྲད་པ་དེའི་རྒྱུ་ཅན་ཐེག་དམན་གྱི་ཞི་བ་མྱང་འདས་སུ་འགྲོ་བར་འགྱུར་བའི་ཕྱིར་རོ། །གསུམ་པ་ལ་བཞི། བྱང་སེམས་ཀྱི་སྦྱིན་པའི་ཕན་ཡོན་ཐུན་མོང་མ་ཡིན་པ་བསྟན་པ། རྟེན་གཉིས་ཀ་ལ་སྦྱིན་པའི་གཏམ་གཙོ་བོར་བསྟན་པ། བྱང་སེམས་ཀྱི་སྦྱིན་པའི་ཚེ་དགའ་བ་ཅི་འདྲ་བ་བསྟན་པ། བྱང་སེམས་ཀྱིས་ལུས་སྦྱིན་པ་ལ་སྡུག་བསྔལ་ཡོད་མེད་བསྟན་པའོ། །དང་པོ་ནི། ཤེས་བྱ་ཆོས་ཅན། བྱང་ཆུབ་སེམས་དཔའ་དུས་ཐམས་ཅད་དུ་སྦྱིན་པ་གཏོང་བ་ལ་འཇུག་པའི་རྒྱུ་མཚན་ཡོད་དེ། འགྲོ་བ་ཐམས་ཅད་ལ་ཕུགས་སུ་ཕན་པ་དང་འཕྲལ་དུ་བདེ་བ་སྒྲུབ་པར་དམ་བཅས་པའི་ཡིད་ཅན་གྱི་བྱང་སེམས་རྣམས། སྦྱིན་པས་རིང་པོར་མི་ཐོགས་པར་སློང་བ་པོ་ཡིད་ཚིམ་པར་མཐོང་བ་ཙམ་གྱིས་དགའ་བ་ཕུལ་དུ་བྱུང་བ་འཐོབ་པའི་ཕྱིར་རོ༑ ༑གཉིས་པ་ནི། དེ་ཆོས་ཅན། རྟེན་གཉིས་ཀ་ལ་སྦྱིན་པའི་གཏམ་གཙོ་བོར་བསྟན་པ་ཡིན་ཏེ། གང་གི་ཕྱིར་ན་བརྩེ་བདག་བྱང་ཆུབ་སེམས་དཔའ་དང༌། བརྩེ་བདག་མ་ཡིན་པ་ཐམས་ཅད་ཀྱི་མངོན་མཐོ་དང་ངེས་ལེགས་ཀྱི་བདེ་བ་རྣམས་སྦྱིན་པས་སྐྱེད་པ་དེའི་ཕྱིར།

གསུམ་པ་ནི། དེ་ཆོས་ཅན། ས་ཐོབ་པའི་བྱང་སེམས་སྦྱིན་པ་གཏོང་བ་ལ་ལྷག་པར་གུས་པའི་རྒྱུ་མཚན་ཡོད་དེ། ཇི་ལྟར་བྱིན་ཅིག་ཅེས་པའི་སྒྲ་ཐོས་པའི་དོན་བསམ་པ་ལས་སློང་བ་པོ་ཞིག་གོ་སྙམ་སྟེ་རྒྱལ་སྲས་ཡིད་ལ་བདེ་བ་འབྱུང་བ་དེ་ལྟར་ཐུབ་པ་དགྲ་བཅོམ་པ་རྣམས་ལ་ཞི་བར་ཞུགས་པས་བདེ་བ་སྐྱེད་པར་བྱེད་པ་མ་ཡིན་ན། ཕྱི་ནང་གི་བདོག་པ་ཐམས་ཅད་བཏང་བས་ཞི་བདེ་ལས་ལྷག་པའི་བདེ་བ་བསྐྱེད་པ་ལྟ་ཞིག་སྨཽས་ཅི་དགོས་ཏེ་མི་དགོས་པའི་ཕྱིར་རོ། །བཞི་པ་ནི། དེ་ཆོས་ཅན། ས་མ་ཐོབ་པའི་བྱང་སེམས་ཀྱི་སྦྱིན་པ་འགའ་ཞིག་སེམས་ཅན་གྱི་དོན་ལ་ལྷག་པར་འཇུག་པའི་རྒྱུ་ཉིད་དུ་ཡང་འགྱུར་ཏེ། ས་མ་ཐོབ་པའི་བྱང་སེམས་ཀྱི་རང་གི་ལུས་བཅད་ནས་སྟེར་ཞིང་བདག་སྡུག་བསྔལ་གྱིས་དཔག་ནས་གཞན་དག་རྣམས་ཀྱི་དམྱལ་བ་ལ་སོགས་པའི་སྡུག་བསྔལ་མི་བཟོད་པར་རང་གིས་རིག་ཅིང་མྱོང་བ་ལྟར་མཐོང་ནས་སྡུག་བསྔལ་དེ་གཅད་པར་བྱ་བའི་ཕྱིར་དུ་ཆེས་མྱུར་དུ་བརྩོན་འགྲུས་རྩོམ་པར་བྱེད་པའི་ཕྱིར་རོ།། བཞི་པ་ནི། སྦྱིན་པ་ལ་དབྱེ་ན། སྦྱིན་བྱ་དང༌། ལེན་པོ་དང༌། གཏོང་བ་པོ་བདེན་པས་སྟོང་པར་རྟོགས་པའི་ཟག་མེད་ཡེ་ཤེས་ཀྱིས་དངོས་སུ་ཟིན་པ་ནི་འཇིག་རྟེན་ལས་འདས་པའི་ཕ་རོལ་ཏུ་ཕྱིན་པ་ཞེས་བྱའོ། །འཁོར་གསུམ་པོ་དག་ལ་ཆགས་པ་བདེན་འཛིན་སྐྱེས་པར་གྱུར་པ་དང་མ་བྲལ་ཞིང་ཟག་མེད་ཡེ་ཤེས་དེས་མ་ཟིན་པའི་སྦྱིན་པ་ནི་འཇིག་རྟེན་པའི་ཕ་རོལ་ཏུ་ཕྱིན་པ་ཞེས་བསྟན་ཏོ། །དེ་ཆོས་ཅན། སྦྱིན་པའི་ཕར་ཕྱིན་ལ་གཉིས་སུ་དབྱེར་ཡོད་དེ། འཇིག་རྟེན་ལས་འདས་པའི་སྦྱིན་པའི་ཕར་ཕྱིན། འཇིག་རྟེན་པའི་སྦྱིན་པའི་ཕར་ཕྱིན་གཉིས་སུ་ཡོད་པའི་ཕྱིར། གསུམ་པ་ནི། ས་རབ་ཏུ་དགའ་བ་འདི་ནི་ཆོས་ཅན། ནོར་བུ་ཆུ་ཤེལ་ཟླ་བའི་དཀྱིལ་འཁོར་ཇི་ལྟ་བ་བཞིན་དུ་གནས་ཏེ། ཟླ་བའི་དཀྱིལ་འཁོར་（༥ན）དང་ཆོས་མཚུངས་པ་རྣམ་པ་གསུམ་གྱིས་ཆོས་མཚུངས་པའི་ཕྱིར།། གསུམ་གང་ཞེ་ན། དེ་ལ་ས་མཐོན་པོའི་ཡོན་ཏན་ལ་གནས་པ་ཡིན་ཏེ།

སྔར་བཤད་པ་དེ་ལྟར་ས་དང་པོ་བའི་རྒྱལ་བའི་སྲས་ཀྱི་ཡིད་ལ་རབ་ཏུ་གནས་པའི་ཕྱིར་རོ། །དཔེར་ན་ཟླ་བ་ནམ་མཁར་གནས་པ་བཞིན་ནོ། །རང་གང་ལ་གནས་པའི་རྟེན་དེ་མཛེས་པར་བྱེད་པ་ཡིན་ཏེ། རྣམ་པ་མཆོག་གི་རྟེན་ལ་ཡེ་ཤེས་ཀྱི་འོད་ཆགས་པ་མཛེས་པར་རྙེད་པར་གྱུར་པའི་ཕྱྀར། དཔེར་ན་ཟླ་བས་རང་གི་རྟེན་ནམ་མཁའ་འོད་ཀྱིས་མཛེས་པར་བྱེད་བཞིན་ནོ། །རང་གི་མི་མཐུན་ཕྱོགས་མཐོང་སྤང་ལས་རྒྱལ་ནས་གནས་ཏེ་ས་དང་པོའི་ཡོན་ཏན་རྫོགས་པར་ཐོབ་པའི་ཕྱིར། དཔེར་ན། ཟླ་བས་མུན་པ་སྟུག་པོ་ཐམས་ཅད་བསལ་ནས་གནས་པའི་ཕྱིར་རོ། ། སེམས་བསྐྱེད་པ་དང་པོའོ།། །། ས་གཉིས་པ། དྲི་མ་མེད་པ་བཤད་པ། གཉིས་པ་ས་གཉིས་པ་དྲི་མ་མེད་པ་བཤད་པ་ལ་ལྔ། ས་འདིར་ཚུལ་ཁྲིམས་ཡོངས་སུ་དག་པར་བསྟན་པ་དང༌། ཚུལ་ཁྲིམས་ཀྱི་བསྔགས་པ་བསྟན་པ་དང༌༑ ཚུལ་ཁྲིམས་ཀྱི་མི་མཐུན་ཕྱོགས་དང་མ་འདྲེས་པའི་དཔེ་བསྟན་པ་དང༌། ཚུལ་ཁྲིམས་ཀྱི་ཕར་ཕྱིན་གྱི་དབྱེ་བ་བསྟན་དང༌། སའི་ཡོན་ཏན་བརྗོད་པའི་སྒོ་ནས་མཇུག་བསྡུ་བའོ། །དང་པོ་ལ་བཞི། ས་འདིར་ཚུལ་ཁྲིམས་ཕུན་སུམ་ཚོགས་པར་བསྟན་པ། དེ་ལ་བརྟེན་ནས་ཡོངས་སུ་དག་པར་བསྟན་པ། ས་དང་པོ་ལས་ཚུལ་ཁྲིམས་ལྷག་པར་བསྟན་པ། ཚུལ་ཁྲིམས་ཡོངས་སུ་དག་པའི་རྒྱུ་གཞན་བསྟན་པའོ། །དང་པོ་ནི། ས་གཉིས་པ་ལ་གནས་པའི་བྱང་སེམས་དེ་ནི་སད་པར་མ་ཟད་རྨི་ལམ་དུ་ཡང་འཆལ་བའི་ཚུལ་ཁྲིམས་ཀྱི་དྲི་མ་སྤངས་ཏེ་ཚུལ་ཁྲིམས་ཕུན་སུམ་ཚོགས་པ་ཡོངས་སུ་རྫོགས་ཤིང་ཡོན་ཏན་ཆེས་ཡོངས་སུ་དག་པ་དང་ལྡན་པའི་ཕྱིར༑ གཉིས་པ་ནི། དེ་ཆོས་ཅན། དམ་པའི་ལས་ལམ་བཅུ་ཆར་རང་གིས་ངང་གི་གསོག་པར་བྱེད་དེ། ལུས་ངག་ཡིད་ཀྱི་རྒྱུ་བ་བཅས་རང་གི་ཁ་ན་མ་ཐོ་བ་ས་བོན་དང་བཅས་པ་དག་པར་གྱུར་པའི་སེམས་དཔའ་ཡིན་པས་སོ། །གསུམ་པ་ནི། བྱང་སེམས་ས་གཉིས་པ་བ་དེ་ལ་ཆོས་ཅན། དགེ་བའི་ལས་ཀྱི་ལམ་འདི་ལྟ་ཞིག་བཅུ་ཆར་ཡང་བླགས་ཏེ་ཤིན་ཏུ་དག་པར་འགྱུར་བ་ཡིན་ཏེ། ས་གཉིས་པའི་མི་མཐུན་ཕྱོགས་དང་བྲལ་བའྀ་སེམས་དཔའ་ཡིན་པའི་ཕྱིར་རོ།

།རྟག་ཏུ་ཚུལ་ཁྲིམས་རྣམ་པར་དག་པའི་བྱང་སེམས་ས་གཉིས་པ་བ་དེ་ཆོས་ཅན། ཚུལ་ཁྲིམས་ཆེས་ཡོངས་སུ་དག་པ་ཡིན་ཏེ། དབང་པོའི་སྒོ་སྡོམ་པའི་ཞི་བ་དང་ལུས་ཀྱི་འོད་ཆགས་པར་དེ་དག་གིས་རྣམ་པར་མཛེས་པ་ཐོབ་པའི་ཕྱིར་རོ། །དཔེར་ན་སྟོན་ཀའི་ཟླ་བ་ལྟར་རོ། །བཞི་པ་ནི། ཤེས་བྱ་ཆོས་ཅན། སྟོང་ཉིད་མ་རྟོགས་པའི་དགེ་སློང་དེ་ནི་ཚུལ་ཁྲིམས་ཀྱི་མི་མཐུན་ཕྱོགས་མཐའ་དག་དག་པར་མི་འགྱུར་ཏེ། གལ་ཏེ་སྟོང་ཉིད་མ་རྟོགས་པའི་དགེ་སློང་དེ་ནི་སོ་ཐར་གྱི་ཚུལ་ཁྲིམས་དག་ཀྱང་ཆོས་རྣམས་རང་བཞིན་གྱིས་གྲུབ་པར་ལྟ་བ་སྟེ། འཛིན་པ་སྤོང་མི་ནུས་པ་དེའི་ཕྱིར༑ སྟོང་ཉིད་མ་རྟོགས་པར་ཚུལ་ཁྲིམས་དག་པ་མ་ཡིན་པ་དེའི་ཕྱིར་ན་བྱང་སེམས་（༥བ）ས་གཉིས་པ་བ་དེ་ནི་ཆོས་ཅན། རྟག་ཏུ་འཁོར་གསུམ་ཆར་ལའང་གཉིས་སུ་བདེན་པར་འཛིན་པའི་བློའི་རྒྱུ་བ་ཡང་དག་པར་བྲལ་བར་འགྱུར་ཏེ། ཚུལ་ཁྲིམས་ཀྱི་དྲི་མ་མཐའ་དག་དང་བྲལ་བའི་སེམས་དཔའ་ཡིན་པའི་ཕྱིར། གཉིས་པ་ལ་ལྔ། སྦྱིན་འབྲས་བདེ་འགྲོར་ལོངས་སྤྱོད་པ་ཚུལ་ཁྲིམས་ལ་རག་ལས་པ། སྦྱིན་འབྲས་སྐྱེ་བ་རྒྱུད་མར་ལོངས་སྤྱོད་པ་ཚུལ་ཁྲིམས་ལ་རག་ལས་པ། ཚུལ་ཁྲིམས་དང་བྲལ་ན་ངན་འགྲོ་ལས་ཐར་པ་ཤིན་ཏུ་དཀའ་བར་བསྟན་པ། སྦྱིན་པའི་གཏམ་གྱི་རྗེས་སུ་ཚུལ་ཁྲིམས་ཀྱི་གཏམ་མཛད་པའི་རྒྱུ་མཚན༑ མངོན་མཐོ་དང་ངེས་ལེགས་གཉིས་ཀའི་རྒྱུར་ཚུལ་ཁྲིམས་བསྔགས་པའོ༑ ༑དང་པོ་ནི། ཤེས་བྱ་ཆོས་ཅན། སྦྱིན་འབྲས་བདེ་འགྲོར་ལོངས་སྤྱོད་པ་ཚུལ་ཁྲིམས་ལ་རག་ལས་པ་ཡིན་ཏེ། སྦྱིན་འབྲས་ལོངས་སྤྱོད་དག་བདེ་འགྲོའི་རྟེན་ལ་འཐོབ་འགྱུར་ནི་ཚུལ་ཁྲིམས་དང་བྲལ་ན་འགྲོ་བ་ངན་པ་ངན་སོང་གི་རྟེན་ལ་འཐོབ་ཅིང༌། སྐྱེ་བོ་ཚུལ་ཁྲིམས་རྐང་པ་ཉམས་པ་སྟེ་བྲལ་བ་ལའང་སྦྱིན་པའི་འབྲས་བུ་ལོངས་སྤྱོད་ཙམ་འབྱུང་བའི་ཕྱིར་རོ། །གཉིས་པ་ནི། དེ་ཆོས་ཅན། སྦྱིན་འབྲས་བདེ་འགྲོར་ལོངས་སྤྱོད་པ་ཚུལ་ཁྲིམས་ལ་རག་ལས་ཏེ། ཚུལ་ཁྲིམས་དང་བྲལ་ན་སྦྱིན་འབྲས་ངན་འགྲོའི་རྟེན་ལ་སྨིན་ཞིང༌།

རྟེན་དེ་ལ་ཕྱིན་ཆད་ལོངས་སྤྱོད་འབྱུང་བར་མི་འགྱུར་བའི་ཕྱིར་རོ། །རྟགས་ཕྱི་མ་གྲུབ་སྟེ། རྟེན་དེ་ལ་སྨིན་ན་སྦྱིན་པ་གཏོང་བའི་འབྲས་བུ་མི་འཇུག་ཅིང་སྔར་གྱི་སྐྱེད་དང་བཅས་པའི་དངོས་པོ་འདུ་བ་སྟེ་རྩ་བ་ཡོངས་སུ་ཟད་པས་སོ། །གསུམ་པ་ནི། དེ་ཆོས་ཅན། ཚུལ་ཁྲིམས་ཉམས་ན་ངན་སོང་ལས་ཐར་རྙེད་དཀའ་སྟེ། གང་གི་ཚེ་རང་དབང་དུ་འཇུག་ཅིང་མཐུན་པའི་ཡུལ་བདེ་འགྲོར་གནས་པ་ན་གལ་ཏེ་གང་ཟག་འདི་བདག་ཉིད་ངན་སོང་དུ་འགྲོ་བ་ལས་འཛིན་པར་མི་བྱེད་པས་ན་ངན་འགྲོའི་གཡང་སར་ལྷུང་བས་ལས་ཉོན་གྱིས་གཞན་དབང་དུ་འཇུག་པར་འགྱུར་བའི་ཚེ་ངན་འགྲོར་སྐྱེས་པ་དེ་ལས་ཕྱི་ནས་ད་གཟོད་གང་གིས་སློང་བར་འགྱུར་ཏེ་དེ་ལྟར་འགྱུར་དཀའ་བའི་ཕྱིར་རོ། །བཞི་པ་ནི། གང་གི་ཕྱིར་ཚུལ་ཁྲིམས་དང་བྲལ་ན་ཉེས་པ་དུ་མའི་གནས་སུ་གྱུར་པ་དེའི་ཕྱིར་ན། ཤེས་བྱ་ཆོས་ཅན། རྒྱལ་བས་སྦྱིན་སོགས་ཡོན་ཏན་ཆུད་མི་ཟ་བའི་ཆེད་དུ་ཐོག་མར་སྦྱིན་པའི་གཏམ་མཛད་ནས་དེའི་རྗེས་སུ་ཚུལ་ཁྲིམས་སྦྱིན་པའི་རྗེས་སུ་འགྲོ་བའི་གཏམ་ཉིད་མཛད་པ་ཡིན་ཏེ། སྦྱིན་སོགས་ཀྱི་ཡོན་ཏན་རྣམས་ཚུལ་ཁྲིམས་ཀྱི་ཞིང་དུ་རྣམ་པར་འཕེལ་ན་སྦྱིན་སོགས་ཀྱི་འབྲས་བུ་ལ་ཉེ་བར་ལོངས་སྤྱོད་པ་རྒྱུན་ཆད་པ་མེད་པར་འགྱུར་བའི་ཕྱིར་རོ། ། ལྔ་པ་ནི། དེ་ཆོས་ཅན། ཚུལ་ཁྲིམས་ཡོན་ཏན་གྱི་བཞིར་བསྔགས་ཏེ། སོ་སོའི་སྐྱེ་བོ་ལམ་མ་ཞུགས་རྣམས་ཀྱི་མངོན་མཐོའི་རྒྱུ་དང༌། གསུང་སྐྱེས་ཉན་ཐོས་དང༌། རང་བྱང་ཆུབ་ལ་བདག་ཉིད་ངེས་པ་རང་རྒྱལ་རྣམས་དང༌། རྒྱལ་སྲས་རྣམས་ཀྱི་ངེས་པར་ལེགས་པ་ཡི་རྒྱུ་ནི་ཚུལ་ཁྲིམས་དང་མི་ལྡན་ན་ཚུལ་ཁྲིམས་ལས་གཞན་སྦྱིན་པ་སོགས་ཀྱིས་བསྐྱེད་པའི་ནུས་པ་མེད་པའི་（ ༦ ན）ཕྱིར་རོ། །གསུམ་པ་ནི། ཚུལ་ཁྲིམས་ལ་དབང་དུ་བྱས་པའི་བདག་ཉིད་ཆེན་པོ་ས་གཉིས་པ་བ་དེ་ཆོས་ཅན། ཚུལ་ཁྲིམས་འཆལ་བ་དང་ལྷན་ཅིག་ཏུ་གནས་པར་མི་འདོད་དེ། ཚུལ་ཁྲིམས་ཆེས་ཡོངས་སུ་དག་པའི་བྱང་སེམས་འཕགས་པ་ཡིན་པའི་ཕྱིར་རོ།

།དཔེར་ན་རྒྱ་མཚོ་ཆེན་པོ་རོ་དང་ལྷན་ཅིག་ཏུ་མི་འགྲོགས་པ་དང༌། བཀྲ་ཤིས་པའི་ཕུན་སུམ་ཚོགས་པ་དང༌། རྣ་ནག་མ་བཀྲ་མི་ཤིས་པ་གཉིས་ལྷན་ཅིག་ཏུ་མི་འགྲོགས་པ་བཞིན་དུ་དེ་ལྟར་དོན་ཡང་ངོ༌། །བཞི་པ་ནི། གང་གིས་སྤོང་བ་དང༌། གང་ཞིག་སྤོང་བ་དང༌། སེམས་ཅན་གང་ལ་སྤོང་བར་བྱེད་པའི་འཁོར་གསུམ་དུ་བདེན་པར་དམིགས་པའི་ས་བོན་འགོག་མི་ནུས་པ་ཡོད་ན། དེ་འདྲའི་ཚུལ་ཁྲིམས་ནི་འཇིག་རྟེན་པའི་ཕ་རོལ་ཏུ་ཕྱིན་པ་ཞེས་བཤད་ལ་སྔར་བཤད་པའི་འཁོར་གསུམ་དུ་བདེན་པར་དམིགས་པའི་ཆགས་པས་སྟོང་པའི་ཟག་མེད་ཡེ་ཤེས་ཀྱིས་ཟིན་པའི་ཚུལ་ཁྲིམས་དེ་འཇིག་རྟེན་ལས་འདས་པའི་ཚུལ་ཁྲིམས་ཀྱི་ཕ་རོལ་ཏུ་ཕྱིན་པའོ། །ཕར་ཕྱིན་གྱི་དབྱེ་སྦྱོར་ནི༑ སྦྱིན་པའི་སྐབས་སུ་བསྟན་པས་ཤེས་པར་བྱའོ། །ལྔ་པ་ནི། ས་གཉིས་པ་དྲི་མ་མེད་པ་འདིར་ཡང་ཆོས་ཅན། ཚུལ་འཆལ་གྱིས་སྐྱེད་པའི་འགྲོ་བའི་ཡིད་ཀྱི་གདུང་བ་སེལ་བར་བྱེད་པ་ཡིན་ཏེ། རྒྱལ་སྲས་ས་གཉིས་པའི་ཟླ་བ་ལས་བྱུང་བའི་ཚུལ་འཆལ་གྱི་དྲི་མ་དང་བྲལ་ཞིང་ཚུལ་ཁྲིམས་ཀྱི་འོད་དང་ལྡན་པའི་ཡེ་ཤེས་ཡིན་པའི་ཕྱིར་དང༌། ཇི་ལྟར་ན་སྟོན་ཀའི་དུས་ཀྱི་ཟླ་བའི་འོད་ནི་ཇི་བཞིན་དུའོ། །བྱང་སེམས་ས་གཉིས་པ་བ་ཆོས་ཅན། སྲིད་པ་འཁོར་བ་པ་མ་ཡིན་ཏེ། ལས་ཉོན་གཉིས་དང་བྲལ་བའི་ཕྱིར་དང༌། སྲིད་པའི་དཔལ་ཡིན་ཏེ། སེམས་ཅན་གྱི་ཕྱིར་དུ་སྨོན་ལམ་གྱི་དབང་གིས་གླིང་བཞི་ལ་དབང་བའི་འཁོར་ལོས་བསྒྱུར་བའི་རྒྱལ་པོ་འཐོབ་ནུས་པའི་བྱང་སེམས་འཕགས་པ་ཡིན་པའི་ཕྱིར་རོ། །སེམས་བསྐྱེད་གཉིས་པའོ།། །། ས་གསུམ་པ ། འོད་བྱེད་པ་བཤད་པ། གསུམ་པ་ས་གསུམ་པ་འོད་བྱེད་པ་བཤད་པ་ལ་བཞི། ཁྱད་པར་གྱི་གཞི་སའི་ངེས་ཚིག ཁྱད་པར་གྱི་ཆོས་སའི་ཡོན་ཏན། ཕར་ཕྱིན་དང་པོ་གསུམ་གྱི་ཁྱད་པར་གྱི་ཆོས། སའི་ཡོན་ཏན་བརྗོད་པའི་སྒོ་ནས་མཇུག་བསྡུ་བའོ། །དང་པོ་ནི། བྱང་སེམས་ཀྱི་ས་ནི་གསུམ་པ་འདི་ཆོས་ཅན། འོད་བྱེད་པ་ཞེས་བྱ་སྟེ།

ཤེས་བྱའི་སྒྲིབ་པའི་བུད་ཤིང་མ་ལུས་པ་སྲེག་པའི་ཡེ་ཤེས་ཀྱི་མེའི་མཉམ་བཞག་ཏུ་གཉིས་སྣང་གི་སྤྲོས་པ་ཞི་བར་བྱེད་ནུས་པའི་བདག་ཉིད་ཅན་གྱི་འོད་འབྱུང་བའི་ས་གསུམ་པའི་ཡེ་ཤེས་ཡིན་པའི་ཕྱིར། བདེ་བར་གཤེགས་པའི་སྲས་པོ་ས་གསུམ་པ་བ་དེ་ཆོས་ཅན། ས་གསུམ་པ་ཐོབ་པ་དེའི་ཚེ་རྗེས་ཐོབ་ཏུ་ཡེ་ཤེས་ཀྱི་སྣང་བ་ཁྱད་པར་ཅན་འབྱུང་སྟེ། ཉི་མ་འཆར་ཁའི་འོད་ཟངས་འདྲ་བའི་སྣང་བ་འབྱུང་བ་ལྟར་འོད་དམར་སེར་གྱི་ཀུན་ཏུ་ཁྱབ་པའི་སྣང་བ་འབྱུང་བའི་ཕྱིར། གཉིས་པ་ལ་བཞི། ས་འདིར་བཟོད་པ་ལྷག་པར་བསྟན་པ། བཟོད་པ་གཞན་ཇི་ལྟར་བསྟེན་པའི་ཚུལ། བཟོད་པའི་ཕར་ཕྱིན་གྱི་དབྱེ་བ། ས་འདིར་འབྱུང་བའི་དག་པའི་ཡོན་ཏན་གཞན་བསྟན་པའོ། །དང་པོ་ནི་ཤེས་བྱ་ཆོས་ཅན། བྱང་སེམས་ས་གསུམ་པ་བ་ལ་སྙིང་རྗེའི་སྟོབས་ཀྱི་བཟོད་པའི་ཕར་ཕྱིན་（༦བ）ལྷག་པར་ལྡན་ཏེ་བྱང་སེམས་ས་གསུམ་པ་བ་དེ་ཁྲོ་བའི་གནས་ཡིན་ཡང་གལ་ཏེ་སེམས་འཁྲུག་པ་འགའ་ཡིས་བྱང་སེམས་དེའི་ལུས་ལས་ཤ་ནི་རུས་པ་དང་བཅས་པ་དུས་ཡུན་རིང་དུ་སྲང་རེ་རེ་ནས་བཅད་པར་གྱུར་ཀྱང་གཅོད་པ་པོ་ལ་སེམས་མི་འཁྲུག་ཅིང་སྡིགས་པ་དེའི་རྐྱེན་གྱིས་སྡུག་བསྔལ་མྱོང་བར་དམིགས་པས་གཅོད་པར་བྱེད་ལ་དམིགས་ནས་ལྷག་པར་ཡང་བཟོད་པ་སྐྱེ་བར་འགྱུར་བའི་ཕྱིར་རོ། །བྱང་སེམས་ས་གསུམ་པ་བ་ལ། ཤེས་རབ་ཀྱི་སྟོབས་ཀྱིས་ཀྱང་བཟོད་པ་ལྷག་པར་ལྡན་ཏེ། རྒྱུ་མཚན་གང་གི་ཕྱིར་ན་བདག་མེད་མཐོང་བའི་བྱང་ཆུབ་སེམས་དཔའ་ས་གསུམ་པ་བའི་ལུས་ལ་གང་གིས་གཅོད་པ་དང༌། གང་ཞིག་གཅད་པར་བྱ་བ་དང༌། དུས་གང་གི་ཚེ་ཚུལ་ཇི་ལྟར་གཅོད་པའི་འཁོར་གསུམ་གྱི་ཆོས་རྣམས་ས་གསུམ་པ་བ་དེ་ཡིས་གཟུགས་བརྙན་ལྟར་མངོན་སུམ་དུ་མཐོང་བ་དང༌༑ བདག་གཅེས་འཛིན་གྱི་འདུ་ཤེས་དང་བྲལ་བ་དེས་ཀྱང་བྱང་སེམས་དེ་ཡིས་བཟོད་པར་འགྱུར་བའི་ཕྱིར་རོ། །གཉིས་པ་ལ་གཉིས། ཁོང་ཁྲོ་བྱ་བར་མི་རིགས་པ་དང༌། བཟོད་པ་བསྟེན་པར་རིགས་པའོ།

།དང་པོ་ལ་བཞི། དགོས་པ་མེད་ཅིང་ཉེས་དམིགས་ཆེ་བས་ཁོང་ཁྲོ་བར་མི་རིགས་པ་དང༌། ཕྱིས་ཀྱི་སྡུག་བསྔལ་མི་འདོད་པ་དང་གཉིས་འགལ་བར་བསྟན་པ། སྔར་ཡུན་རིང་བསགས་པའི་དགེ་བ་འཇོམས་པས་ཁོང་ཁྲོ་བར་མི་རིགས་པ། མི་བཟོད་པའི་སྐྱོན་མང་པོ་བསམས་ནས་ཁོང་ཁྲོ་དགག་པའོ། །གནོད་བྱེད་དེར་བཀོན་པ་སྟེ་ཁྲོ་བ་སྒོམ་པ་འཇིག་རྟེན་འདིར་ངེས་པར་དོན་ནམ་དགོས་པ་མེད་དེ། གལ་ཏེ་གནོད་པར་བྱ་བ་ལས་གནོད་བྱེད་དེར་བཀོན་པ་སྟེ་ཁྲོ་ན་གནོད་བྱེད་དེ་ལ་དམིགས་པའི་བཀོན་པ་སྟེ། ཞེ་འཁམ་པ་བྱས་པས་གནོད་པ་བྱས་ཟིན་ལ་ལྡོག་གམ་ཅི་སྟེ་མི་ལྡོག་པ་དེའི་ཕྱིར། དེར་མ་ཟད་འཇིག་རྟེན་ཕ་རོལ་བདེ་བ་འགྲོ་དང་ཡང་འགལ་བར་འགྱུར་ཏེ། ཁོང་ཁྲོས་རྣམ་སྨིན་གྱི་འབྲས་བུ་ཡིད་དུ་མི་འོང་བ་འཕེན་པའི་ཕྱིར། གཉིས་པ་ནི་ཆོས་ཅན། གནོད་པར་བྱེད་པའི་གང་ཟག་ལ་ཁོང་ཁྲོ་སྒོམ་པར་མི་རིགས་ཏེ། སྔོན་བྱས་པའི་མི་དགེའི་ལས་ཀྱི་རྣམ་སྨིན་དང་རྒྱུ་མཐུན་གྱི་འབྲས་བུ་ལྡོག་པའི་རྒྱུ་གང་ཡིན་པ་ལས་ཀྱི་ལྷག་མ་ཟད་པར་བྱེད་པ་བརྗོད་པར་འདོད་པ་དེ་ཉིད་ཀོ་སྟེ་ནི་གཞན་ལ་གནོད་པའི་ལན་བྱེད་པ་དང་ནི་ཁོང་ཁྲོས་སྡུག་བསྔལ་ཚེ་འདིར་མྱོང་བ་ལས་ལྷག་པའི་སྡུག་བསྔལ་གྱི་ཆེད་སླར་ཡང་སྡུག་བསྔལ་གྱི་ས་བོན་ཉིད་དུ་ཇི་ལྟ་བུར་ན་ཁྲིད་པར་བྱེད་རིགས་ཏེ་མི་རིགས་པའི་ཕྱིར་རོ། །གསུམ་པ་ལ། དེ་ཆོས་ཅན། མི་བཟོད་པ་ཁོང་ཁྲོ་ལས་གཞན་པའི་སྡིག་པ་ཡོད་པ་མ་ཡིན་ཏེ། རྒྱུ་མཚན་གང་གི་ཕྱིར་ན་རྒྱལ་སྲས་རྣམས་ལ་ཁྲོས་པ་ཡིས་སྐད་ཅིག་གཅིག་གིས་སྦྱིན་དང་ཁྲིམས་བྱུང་གི་དགེ་བ་བསྐལ་བ་བརྒྱར་བསགས་པའི་བསོད་ནམས་ཀྱི་ཚོགས་འཇོམས་པ་དེའི་ཕྱིར་རོ། །བཞི་པ་ནི། དེ་ཆོས་ཅན། ཁོང་ཁྲོས་ལང་ཚེ་འཇོམས་པར་བྱེད་པ་ཡིན་ཏེ། ཁོང་ཁྲོ་སྐྱེས་པ་ཙམ་གྱིས་བཞིན་མི་སྡུག་པའི་（༧ན）གཟུགས་སུ་བྱེད་ཅིང་དམ་པ་མིན་པར་དཀྲི་བར་བྱེད་པའི་ཕྱིར། ཁོང་ཁྲོས་ཤེས་རབ་འཇོམས་པར་བྱེད་དེ།

བྱ་བའི་ཚུལ་དང་བྱ་བའི་ཚུལ་མ་ཡིན་པ་འབྱེད་ཞེས་པའི་རྣམ་དཔྱོད་འཕྲོག་པར་བྱེད་ཅིང་བླང་དོར་ལ་རྨོངས་པར་བྱེད་པའི་ཕྱིར། ཁོང་ཁྲོས་མངོན་མཐོའི་བདེ་བ་འཇོམས་པར་བྱེད། མི་བཟོད་ཁོང་ཁྲོ་སྐྱེས་པ་ཡིས་ཚེ་ཕྱི་མར་མྱུར་དུ་ངན་འགྲོར་སྐྱུར་བར་བྱེད་པའི་ཕྱིར་རོ། །གཉིས་པ་ལ་གཉིས། བཟོད་པའི་ཡོན་ཏན་མང་པོ་བསམ་པ་དང༌། དོན་བསྡུས་ཏེ་བཟོད་པ་བསྟེན་པར་གདམས་པའོ། །དང་པོ་ནི། ཤེས་བྱ་ཆོས་ཅན། གནོད་པ་བྱེད་པའི་གང་ཟག་ལ་བཟོད་པ་སྒོམ་པར་རིགས་ཏེ། 

བཟོད་པ་བསྒོམས་པས་བཤད་ཟིན་པའི་ཁྲོ་བའི་སྐྱོན་དང་འགལ་བའི་ཡོན་ཏན་རྣམས་འདྲེན་པའི་བྱེད་པའི་ཕྱིར། རྟགས་གྲུབ་སྟཻ། བཟོད་པ་བསྒོམས་པས་གཟུགས་མཛེས་ཤིང་སྐྱེ་བོ་དམ་པ་རྣམས་ལ་ཕངས་ཤིང་སྡུག་པ་དང་ལུགས་ཏེ་རིགས་པ་དང་ལུགས་མ་ཡིན་པ་ཤེས་པ་ལ་མཁས་པར་འགྱུར་ཞིང་ཤི་བ་དེའི་འོག་ཏུ་ནི་ལྷ་མིར་སྐྱེ་བ་དང་སྔོན་བསགས་ཀྱི་སྡིག་པ་ཟད་པར་འགྱུར་བའི་ཕྱིར་རོ། །གཉིས་པ་ནི། དེ་ཆོས་ཅན། སོ་སོ་སྐྱེ་བོའི་ཁྲོ་བའི་སྐྱོན་དང་རྒྱལ་སྲས་རྣམས་ཀྱི་བཟོད་པའི་ཡོན་ཏན་རིག་པར་བྱས་ཏེ་མི་བཟོད་པ་སྤངས་ནས་འཕགས་པའི་སྐྱེ་བོ་ཡིས་བསྔགས་པའི་བཟོད་པ་རྟག་ཏུ་བསྟེན་པར་བྱ་སྟེ། ཁོང་ཁྲོས་ངན་སོང་དུ་འཕེན་ཅིང༌། བཟོད་པས་གནས་སྐབས་དང་མཐར་ཐུག་གི་ཡོན་ཏན་བསྐྱེད་པའི་ཕྱིར་རོ། །གསུམ་པ་ནི། དགེ་རྩ་རྫོགས་པའི་སངས་རྒྱས་ཀྱི་བྱང་ཆུབ་ཀྱི་ཕྱིར་དུ་བསྔོས་ཀྱང་འཁོར་གསུམ་ལ་བདེན་པར་དམིགས་པའི་ཟག་པ་ཡོད་ན་བཟོད་པ་དེ་ནི་འཇིག་རྟེན་པའི་བཟོད་པའོ། །བདེན་པར་དམིགས་པའི་ཟག་པ་མེད་ན་བཟོད་པ་དེ་ནི་སངས་རྒྱས་ཀྱི་འཇིག་རྟེན་ལས་འདས་པའི་ཕ་རོལ་དུ་ཕྱིན་པར་བསྟན་ཏོ། །བཞི་པ་ནི། ས་གསུམ་པ་དེར་གནས་པའི་རྒྱལ་སྲས་ཆོས་ཅན། ཡོན་ཏན་ཁྱད་པར་ཅན་གཞན་ཡང་ཐོབ་པ་ཡིན་ཏེ། བསམ་གཏན་བཞི། གཟུགས་མེད་བཞི། ཚད་མེད་བཞི། མངོན་ཤེས་ལྔ་ཡོངས་སུ་དག་པ་ཐོབ་པའི་ཕྱིར། དེ་ཆོས་ཅན་རང་རྒྱུད་ཀྱི་འདོད་ཆགས་དང་ཞེ་སྡང་སོགས་ཡོངས་སུ་ཟད་པར་འགྱུར་བ་ཡིན་ཏེ། ས་གསུམ་པའི་ཡོན་ཏན་རྫོགས་པར་ཐོབ་པའི་སེམས་དཔའ་ཡིན་པའི་ཕྱིར། བྱང་སེམས་ས་གསུམ་པ་བ་དེས་ཆོས་ཅན། རྟག་ཏུ་འཇིག་རྟེན་པ་ཡི་ནི་འདོད་པའི་འདོད་ཆགས་རྣམས་ཀྱང་འཇོམས་པར་ནུས་པ་ལ་མཁས་པར་འགྱུར་ཏེ། ལྷའི་དབང་པོའི་རྣམ་སྨིན་གྱི་སྐྱེ་བ་བཟུང་ནས་གཞན་གྱི་ཉོན་མོངས་བཟློག་པའི་ཐབས་ལ་མཁས་པའི་བྱང་སེམས་འཕགས་པ་ཡིན་པའི་ཕྱིར་རོ། །གསུམ་པ་ནི། སྦྱིན་སོགས་ཆོས་གསུམ་པོ་དེ་དག་ཆོས་ཅན།

བདེ་བར་གཤེགས་པས་ཁྱིམ་པ་རྣམས་ལ་བསྔགས་པའི་རྒྱུ་མཚན་ཡོད་དེ། ཁྱིམ་པ་རྣམས་ཀྱིས་ཁྱོད་སྒྲུབ་སླ་བས་དེ་ལྟར་བསྔགས་པའི་ཕྱིར། ཕལ་མོ་ཆེར་ནི་གཙོ་ཆེ་བའི་དོན་ནོ། །སྦྱིན་སོགས་གསུམ་པོ་དེ་དག་ཉིད་ཆོས་ཅན། བསོད་ནམས་ཞེས་བྱ་བའི་ཚོགས་ཀྱང་ཡིན་ཏེ། ཐབས་ཀྱི་ཆར་གྱུར་བའི་（༧བ）ཡོན་ཏན་ཡིན་པའི་ཕྱིར༑ བསོད་ནམས་ཀྱི་ཚོགས་ཆོས་ཅན། སངས་རྒྱས་ཀྱི་གཟུགས་ཀྱི་བདག་ཉིད་ཀྱི་སྐུ་ཡི་རྒྱུ་ཡིན་ཏེ། དེ་གཙོ་བོར་སྐྱེད་བྱེད་ཡིན་པའི་ཕྱིར། བཞི་པ་ནི། ས་འོད་བྱེད་པ་ཉི་མ་ལ་གནས་པའི་རྒྱལ་བའི་སྲས་པོ་འདི་ཆོས་ཅན། རང་རྒྱུད་དུ་གཏོགས་པའི་ཉོན་མོངས་པའི་མུན་པ་རྣམས་དང་པོ་ཐོག་མར་ཡང་དག་པར་བསལ་བར་བྱས་ནས། འགྲོ་བ་གཞན་གྱི་ས་གསུམ་པའི་གེགས་བྱེད་པའི་མུན་པ་རྣམ་པར་འཇོམས་པར་མངོན་པར་འདོད་དེ། སའི་མི་མཐུན་ཕྱོགས་འཇོམས་པ་ལ་མཁས་པའི་ས་གསུམ་པ་ལ་གནས་པའི་སེམས་དཔའ་ཡིན་པའི་ཕྱིར། དེ་ཆོས་ཅན༑ ས་གསུམ་པ་འདིར་རང་གཞན་གྱི་སྐྱོན་འཇོམས་པ་ལ་ཤིན་ཏུ་རྣོ་བར་གྱུར་ཀྱང་སྐྱོན་ལྡན་གྱི་སྐྱེ་བོ་ལ་ཁྲོ་བར་མི་འགྱུར་ཏེ། བཟོད་པའི་ཕར་ཕྱིན་ཆེས་ལྷག་པར་གྱུར་ཅིང་སྙིང་རྗེས་རྒྱུད་བསྣུམ་པར་བྱས་པའི་ཕྱིར་རོ། །སེམས་བསྐྱེད་པ་གསུམ་པའོ།། །། ས་བཞི་པ། འོད་འཕྲོ་བ་བཤད་པ། བཞི་པ་ས་བཞི་པ་འོད་འཕྲོ་བ་བཤད་པ་ལ་གསུམ། ས་འདིར་བརྩོན་འགྲུས་ལྷག་པར་བསྟན་པ། སའི་ངེས་པའི་ཚིག་བསྟན་པ། སྤངས་པའི་ཁྱད་པར་བསྟན་པའོ། །དང་པོ་ནི། ས་བཞི་པ་འོད་འཕྲོ་བ་དེ་ནི་ཆོས་ཅན། བརྩོན་འགྲུས་ཀྱི་ཡོན་ཏན་ལྷག་པར་ལྡན་པ་ཡིན་ཏེ། ཡོན་ཏན་མ་ལུས་པ་བརྩོན་འགྲུས་ཀྱི་རྗེས་སུ་འགྲོ་ཞིང༌། བསོད་ནམས་དང་བློ་གྲོས་ཀྱི་ཚོགས་ནི་གཉིས་ཀྱི་རྒྱུར་གྱུར་པའི་བརྩོན་འགྲུས་གང་དུ་ལྷག་ཅིང་འབར་བར་གྱུར་པ་ཡི་སའི་ཡོན་ཏན་ཐོབ་པ་ཡིན་པའི་ཕྱིར། གཉིས་པ་ནི། ས་བཞི་པ་དེར་ནི་ཆོས་ཅན། འོད་འཕྲོ་བ་ཞེས་བྱ་བ་སྟེ། རང་རྒྱུད་ལྡན་གྱི་བདེ་བར་གཤེགས་པའི་སྲས་པོ་དེ་ལ་རྫོགས་པའི་བྱང་ཆུབ་ཀྱི་ཕྱོགས་ཀྱི་ཆོས་སོ་བདུན་སྔར་ལས་ལྷག་པར་བསྒོམས་པ་ལས་སྐྱེས་པའི་ཡེ་ཤེས་ཀྱི་སྣང་བ་ས་སྔ་མའི་ཟངས་ཀྱི་འོད་དང་འདྲ་བ་ལས་ལྷག་པ་འབྱུང་བའི་ས་བཞི་པའི་ཡེ་ཤེས་ཡིན་པའི་ཕྱིར།

གསུམ་པ་ནི། དེ་ཆོས་ཅན། སྤངས་པའི་ཁྱད་པར་དང་ལྡན་པ་ཡིན་ཏེ། མཐོང་སྤང་དང་སྟཻ་བདག་ཏུ་ལྟ་བ་དང་བདག་གྀར་འཛིན་པ་དང༌། དེ་དང་འབྲེལ་བའི་ཉོན་མོངས་ཀྱི་ས་བོན་ཡོངས་སུ་ཟད་པའི་ཕྱིར་རོ། །སེམས་བསྐྱེད་བཞི་པའོ།། །། ས་ལྔ་པ། སྦྱང་དཀའ་བ་བཤད་པ། ལྔ་པ་ས་ལྔ་པ་སྦྱང་དཀའ་བ་བཤད་པ་ལ་གཉིས། ས་ལྔ་པའི་ངེས་པའི་ཚིག་བཤད་པ། བསམ་གཏན་ལྷག་ཅིང་བདེན་པ་ལ་མཁས་པར་བསྟན་པའོ༑ ༑དང་པོ་ནི། སྦྱང་དཀའ་བའི་ས་ལ་གནས་པའི་བདག་ཉིད་ཆེན་པོ་བྱང་སེམས་དེ་ནི་ཆོས་ཅན། ཁྱོད་ཀྱི་རྒྱུད་ཀྱི་ཡེ་ཤེས་དེ་ལ་སྦྱང་དཀའ་བའི་ས་ཞེས་བྱ་སྟེ༑ ལྷའི་བུའི་བདུད་རྣམས་ཀུན་གྱིས་ཀྱང་ཕམ་པར་བྱ་བར་ནུས་པ་མ་ཡིན་པའི་ས་ལྔ་པའི་བྱང་སེམས་ཡིན་པའི་ཕྱིར། གཉིས་པ་ནི། ས་ལྔ་པའི་ཡེ་ཤེས་ཆོས་ཅན༑ སའི་ཡོན་ཏན་ཁྱད་པར་ཅན་དང་ལྡན་པ་ཡིན་ཏེ། བསམ་གཏན་གྱི་ཕར་ཕྱིན་ཆེས་ལྷག་པར་ཐོབ་ཅིང་བློ་བཟང་འཕགས་པའི་བདེན་པ་བཞིའི་རང་བཞིན་ཤེས་པ་ཞིབ་མོས་རྟོགས་པ་ལའང་ཤིན་ཏུ་མཁས་པ་ཐོབ་པའི་ཕྱིར། སེམས་བསྐྱེད་ལྔ་པའོ།། །། ས་དྲུག་པ། མངོན་དུ་གྱུར་པ་བཤད་པ། གཉིས་པ་ས་དྲུག་པ་མངོན་དུ་གྱུར་（༨ན）བཤད་པ་ལ་བཞི། སའི་ངེས་ཚིག་དང་ཤེར་ཕྱིན་ལྷག་པར་བསྟན་པ། ཤེས་རབ་ཀྱི་ཕར་ཕྱིན་བསྔགས་པ། ཟབ་མོ་རྟེན་འབྱུང་གཟིགས་པའི་དེ་ཁོ་ན་ཉིད་བཤད་པ། སའི་ཡོན་ཏན་བརྗོད་པའི་སྒོ་ནས་མཇུག་བསྡུ་བའོ། །དང་པོ་ནི། ས་དྲུག་པ་མངོན་དུ་ཕྱོགས་པར་མཉམ་བཞག་གི་སེམས་ལ་གནས་ཏེ། རྟེན་ཅིང་འབྲེལ་བར་འབྱུང་བའི་དོན་རྐྱེན་ཉིད་འདི་པ་ཙམ་གྱི་དེ་ཁོ་ན་ཉིད་མཐོང་བའི་བྱང་སེམས་དེ་ནི་ཆོས་ཅན། འགོག་པའི་སྙོམས་འཇུག་འཐོབ་པར་འགྱུར་ཏེ། ཤེས་རབ་ཀྱི་ཕ་རོལ་ཏུ་ཕྱིན་པ་ཕུལ་དུ་བྱུང་བ་ལ་གནས་པས་སོ། །ས་དྲུག་པ་བའི་མཉམ་བཞག་ཡེ་ཤེས་ཆོས་ཅན། མངོན་དུ་གྱུར་པའི་ས་ཞེས་བྱ་སྟེ། རྟེན་འབྲེལ་ལུགས་འབྱུང་ལུགས་ལྡོག་ལ་མཁས་པའི་སྟོབས་ཀྱིས་གཟུགས་བརྙན་དང་འདྲ་བའི་ཆོས་ཉིད་རྟོགས་པའི་ཤེས་རབ་ལྷག་པའི་ས་དྲུག་པའི་ཡེ་ཤེས་ཡིན་པའི་ཕྱིར་དང༌།

ས་ལྔ་པར་བསམ་གཏན་གྱི་ཕར་ཕྱིན་ལྷག་པའི་སྟོབས་ཀྱིས་དྲངས་པའི་རྫོགས་པའི་སངས་རྒྱས་ཀྱི་ཆོས་ལ་མངོན་དུ་ཕྱོགས་པའི་ཏིང་ངེ་འཛིན་ཐོབ་པའི་ས་དྲུག་པའི་ཡེ་ཤེས་ཡིན་པའི་ཕྱིར། གཉིས་པ་ནི། ཤེས་བྱ་ཆོས་ཅན། སྦྱིན་སོགས་ཀྱི་ཡོན་ཏན་སངས་རྒྱས་ཀྱི་སར་བགྲོད་པ་ཤེར་ཕྱིན་ལ་རག་ལས་པ་ཡིན་ཏེ། ལམ་གྱི་སྐབས་འདིར་ཡང་དེ་ཁོ་ན་ཉིད་རྟོགས་པའི་བློས་མིག་ཉམས་པ་དང་འདྲ་བའི་སྦྱིན་སོགས་ཀྱི་ཡོན་ཏན་རྣམས་བླངས་ཏེ་རྒྱལ་བ་ཉིད་ཀྱི་སར་འགྲོ་བར་བྱེད་པའི་ཕྱིར། དཔེ་ཇི་ལྟར་ན་མིག་དང་ལྡན་པའི་སྐྱེས་བུ་ཞིག་གིས་ལོང་བའི་ཚོགས་ཀུན་འགྲོ་བར་འདོད་པའི་ཡུལ་དུ་བདེ་བླག་ཏུ་འཁྲིད་པར་བྱེད་པ་དེ་བཞིན་ནོ། ། ཅ ༡ ཤེས་རབ་ཀྱི་ཕར་ཕྱིན་གྱི་བསྔགས་པ་བརྗོད་པ་ལས། ཆ༡ ཟབ་མོའི་དོན་བཤད་པར་དམ་བཅའ་བ། གསུམ་པ་ལ་ལྔ། ཟབ་མོའི་དོན་བཤད་པར་དམ་བཅའ་བ། ཟབ་མོའི་དོན་བཤད་པའི་སྣོད་ངོས་བཟུང་བ། དེ་ལ་བཤད་ན་ཡོན་ཏན་འབྱུང་ཚུལ། སྣོད་ལྡན་གྱི་གང་ཟག་ལ་ཉན་པར་བསྐུལ་བ། རྟེན་འབྱུང་གི་དེ་ཉིད་ཇི་ལྟར་བཤད་པའི་ཚུལ་ལོ། །དང་པོ་ནི། ས་དྲུག་པ་བས་དེ་ལྟར་རྟེན་འབྲེལ་གྱི་དེ་ཉིད་མཐོང་བ་ཇི་ལྟར་ཤེས་ཤེ་ན། སློབ་དཔོན་ཟླ་བ་གྲགས་པ་ཆོས་ཅན། ཁྱོད་ཀྱིས་གཞན་ལ་ལྟོས་མེད་དུ་ཟབ་མོ་རྟེན་འབྱུང་གི་དེ་ཁོ་ན་ཉིད་རང་དབང་གིས་འཆད་པ་མ་ཡིན་ཏེ༑ མགོན་པོ་ཀླུ་སྒྲུབ་ཀྱིས་ལུང་རིགས་ཀྱི་སྒོ་ནས་སྟོང་ཉིད་རྟོགས་པ་དེ་ཁོ་ན་ལྟར་འཕགས་པ་ཀླུ་སྒྲུབ་ཉིད་ཀྱི་གཞུང་ལུགས་ལས་ཇི་ལྟར་གནས་པའི་ལུང་བཞིན་བརྗོད་པར་བྱ་བ་ཙམ་ཡིན་པའི་ཕྱིར། ཀླུ་སྒྲུབ་ཀྱི་ཇི་ལྟར་རྟོགས་ཤེ་ན། སློབ་དཔོན་ཀླུ་སྒྲུབ་ཆོས་ཅན། ཁྱོད་ཀྱིས་ཟབ་མོ་རྟེན་འབྱུང་གི་དེ་ཁོ་ན་ཉིད་ཕྱིན་ཅི་མ་ལོག་པར་རྟོགས་པ་ཡིན་ཏེ། ཇི་ལྟར་བྱང་སེམས་ས་དྲུག་པ་བ་དེ་ཡིས་ཆེས་ཤིན་ཏུ་ཟབ་པའི་ཆོས་རྟོགས་པ་དེ་བཞིན་དུ་ཕྱིན་ཅི་མ་ལོག་པར་མཁྱེན་ནས་མདོ་སྡེའི་ལུང་དང་གཞན་ཡང་རིགས་པ་ཡང་དག་གི་སྒོ་ནས་དེ་ཁོ་ན་ཉིད་གསལ་བར་བསྟན་པ་ཡིན་（༩བ）པའི་ཕྱིར་རོ།

། ཆ༢ ཟབ་མོའི་དོན་བཤད་པའི་སྣོད་ངོས་བཟུང་བ། གཉིས་པ་ནི། སྣོད་ཇི་ལྟ་བུ་ལ་བསྟན་པར་བྱ་ཞེ་ན། སོ་སོ་སྐྱེ་བོའི་དུས་ནའང་སྟོང་པ་ཉིད་ཀྱི་གཏམ་ཐོས་ནས་ནང་དུ་ཡིད་ལ་རབ་ཏུ་དགའ་བ་ཡང་དང་ཡང་དུ་འབྱུང་ཞིང་ཡིད་རབ་ཏུ་དགའ་བ་ལས་བྱུང་བའི་ཕྱིའི་རྟགས་མཆི་མས་མིག་བརླན་པར་གྱུར་ཅིང་ལུས་ཀྱི་བ་སྤུ་ལྡང་བར་གྱུར་པ་གང་ཡིན་པའི་བྱང་སེམས་ཚོགས་ལམ་པ་དེ་ཆོས་ཅན། ཁྱོད་ལ་དམ་པའི་དོན་གྱི་བདེན་པ་རྟེན་འབྲེལ་གྱི་དེ་ཁོ་ན་ཉིད་བསྟན་པར་བྱ་བ་ཡིན་ཏེ། རྟེན་འབྲེལ་གྱི་དེ་ཁོ་ན་ཉིད་ཉེ་བར་བསྟན་པའི་སྣོད་ལྡན་གྱི་གང་ཟག་དེ་ཡིན་པའི་ཕྱིར། རྟགས་གྲུབ་སྟེ། ཁྱོད་ལ་རྫོགས་པའི་སངས་རྒྱས་ཀྱི་བློ་རྣམ་པར་མི་རྟོག་པའི་ཡེ་ཤེས་དེ་ཡི་ས་བོན་རྒྱུད་ལ་ཡོད་པའི་ཕྱིར་རོ། ། ཆ༣ དེ་ལ་བཤད་པའི་ཡོན་ཏན་འབྱུང་ཚུལ། གསུམ་པ་ནི། ཤེས་བྱས་ཆོས་ཅན། སྟོང་ཉིད་ཉན་པའི་སྣོད་ལྡན་གྱི་གང་ཟག་དེ་ལ་སྟོང་ཉིད་ཉན་པ་དེ་ཡི་རྗེས་སུ་འགྲོ་བའི་ཡོན་ཏན་འབྱུང་སྟེ། སྣོད་ལྡན་གྱི་གང་ཟག་དེས་ཚེ་རབས་གཞན་དུའང་སྟོང་ཉིད་ཉན་པའི་ལུས་རྟེན་ཁྱད་པར་ཅན་འགྲུབ་པའི་ཆེད་དུ་རྟག་ཏུ་ཚུལ་ཁྲིམས་ཡང་དག་པར་བླངས་ནས་གནས་པར་འགྱུར་ལ་ལོངས་སྤྱོད་ཀྱིས་མི་ཕོངས་པའི་ཕྱིར་དུ་སྦྱིན་པ་གཏོང་བར་འགྱུར་ཞིང་བདག་མེད་པའི་ལྟ་བ་སྙིང་རྗེས་ཟིན་པ་སངས་རྒྱས་ཀྱི་རྒྱུར་མཐོང་ནས་སྙིང་རྗེ་བསྟེན་པར་བྱེད་ལ་དམ་པ་རྣམས་དགྱེས་པར་བྱ་བའི་ཕྱིར་བཟོད་པ་སྒོམ་པར་བྱེད་ཅིང་ཚུལ་ཁྲིམས་སོགས་དེ་ཡི་དགེ་བ་ཡང་འགྲོ་བ་དགྲོལ་བར་བྱ་བའི་ཕྱིར་དུ་བྱང་ཆུབ་ཏུ་ཡོངས་སུ་བསྔོ་བར་བྱེད་ཅིང་ཐེག་ཆེན་དགེ་བའི་བཤེས་གཉེན་རྫོགས་པའི་བྱང་ཆུབ་སེམས་དཔའ་རྣམས་ལ་ཤིན་ཏུ་གུས་པ་བྱེད་པའི་ཡོན་ཏན་རྣམས་འབྱུང་བའི་ཕྱིར་རོ། ། ཆ༤ སྣོད་ལྡན་གྱི་གང་ཟག་ལ་ཉན་པར་བསྐུལ་བ། བཞི་པ་ནི། ཟབ་པ་དང་རྒྱ་ཆེ་བའི་ཚུལ་ལ་མཁས་པའི་སྐྱེ་བོས་ནི་ས་རབ་དགའ་དེ་ནི་དོན་དུ་གཉེར་བས་ཟབ་མོའི་ལམ་འདི་མཉན་པར་གྱིས་ཤིག་ཅེས་མཉན་པར་འོས་པ་ཡིན་ཏེ།

རིམ་གྱིས་ལམ་བགྲོད་ནས་རབ་ཏུ་དགའ་བའི་ས་ནི་ཐོབ་པར་འགྱུར་བའི་གང་ཟག་ཡིན་པའི་ཕྱིར་རོ། ། ཆ༥ རྟེན་འབྱུང་གི་དེ་ཉིད་ཇི་ལྟར་བཤད་པའི་ ཚུ ལ་ལས། ཇ༡ ཆོས་ཀྱི་བདག་མེད་རིགས་པས་སྒྲུབ་པ། ལྔ་པ་ལ་གཉིས། ལུང་དོན་རིགས་པས་སྒྲུབ་པ་དང༌། དེས་གྲུབ་པའི་སྟོང་ཉིད་ཀྱི་རབ་དབྱེ་བཤད་པའོ། །དང་པོ་ལ་གཉིས། ཆོས་ཀྱི་བདག་མེད་རིགས་པས་སྒྲུབ་པ་དང༌། གང་ཟག་གི་བདག་མེད་རིགས་པས་སྒྲུབ་པའོ། །དང་པོ་ལ་བཞི༑ མཐའ་བཞིའི་སྐྱེ་བ་བདེན་པ་གཉིས་ཀར་དགག་པ། དེ་ལྟར་བཀག་པ་ལ་རྩོད་པ་སྤང་བ། རྟེན་འབྱུང་གི་སྐྱེ་བ་ཉིད་ཀྱི་མཐར་འཛིན་གྱི་ལོག་རྟོག་འགོག་ཚུལ༑ རིགས་པས་དཔྱད་པ་བྱས་པའི་འབྲས་བུ་ངོས་བཟུང་བའོ། །དང་པོ་ལ་གསུམ༑ རང་བཞིན་གྱིས་སྐྱེ་བ་མེད་པའི་དམ་བཅའ་བཞག་པ། དེ་རིགས་པས་སྒྲུབ་པའི་སྒྲུབ་བྱེད་བསྟན་པ། མཐའ་བཞིའི་སྐྱེ་བ་བཀག་པས་གྲུབ་པའི་དོན་ནོ། །དང་པོ་ནི། མྱུ་གུ་དེ་ཉིད་ནི་རང་དང་ངོ་བོ་གཅིག་པ་དེ་ལས་འབྱུང་བ་མ་ཡིན་ཏེ། བདག་ལས་སྐྱེ་ན་སླར་ཡང་སྐྱེ་བ་དོན་མེད་པ་དང་ཐུག་པ་མེད་པར་འགྱུར་བའི་ཕྱིར། རང་བཞིན་གྱིས་གྲུབ་པའི་རྒྱུ་གཞན་དག་ལས་འབྱུང་བ་ལྟ་ག་ལ་ཞིག་སྟཻ་མི་འབྱུང་སྟེ།（༩ན）གཞན་ལས་སྐྱེ་ན་ཐམས་ཅད་ལས་ཀྱང་ཐམས་ཅད་སྐྱེ་བར་འགྱུར་བའི་ཕྱིར་རོ། །གཉིས་ཀ་ལས་ཀྱང་འབྱུང་བ་མ་ཡིན་ཏེ། བདག་གཞན་རེ་རེ་བ་ལས་སྐྱེ་བ་ཁེགས་པའི་ཕྱིར། རྒྱུ་མེད་པར་ན་སྐྱེ་བ་ག་ལ་ཡང་དེ་མེད། རྒྱུ་མེད་ལས་སྐྱེ་ན་ཡུལ་དུས་སོ་སོར་ངེས་པའི་སྐྱེ་བ་མི་འཐད་པའི་ཕྱིར་རོ། །གཉིས་པ་ལ་བཞི། བདག་སྐྱེ་དགག་པ། གཞན་སྐྱེ་དགག་པ། གཉིས་ཀ་ལ་སྐྱེ་བ་དགག་པ། རྒྱུ་མེད་པར་སྐྱེ་བ་དགག་པའོ། །དང་པོ་ལ་གཉིས། འགྲེལ་བ་མཛད་པའི་རིགས་པས་དགག་པ་དང༌། རྩ་བ་ཤེས་རབ་ཀྱི་རིགས་པས་དགག་པའོ། །དང་པོ་ལ་གསུམ། དེ་ཁོ་ན་ཉིད་རྟོགས་པར་འདོད་པའི་གྲུབ་མཐའ་མཁན་གྱི་ལུགས་དགག་པ། གྲུབ་མཐས་བློ་མ་བསྒྱུར་པའི་ཐ་སྙད་དུ་ཡང་མེད་པར་བསྟན་པ།

དེ་ལྟར་བཀག་པ་རྣམས་ཀྱི་དོན་བསྡུ་བའོ། །དང་པོ་ལ་གཉིས། རང་དང་ངོ་བོ་གཅིག་པའི་རྒྱུ་ལས་སྐྱེ་བ་དགག་པ། རྒྱུ་དང་འབྲས་བུ་གཉིས་ངོ་བོ་གཅིག་པ་དགག་པའོ། །དང་པོ་ལ་གསུམ། ངོ་བོ་གཅིག་པའི་རྒྱུ་ལས་སྐྱེ་ན་དོན་མེད་དུ་ཐལ་བ་དང༌། ངོ་བོ་གཅིག་པ་ལས་སྐྱེ་ན་རིགས་པ་དང་འགལ་བ་དང༌། དེ་དག་གི་ཉེས་སྤོང་གི་ལན་དགག་པའོ། །དང་པོ་ནི༑ མྱུ་གུ་དེ་ནི་རང་དང་ངོ་བོ་གཅིག་པའི་རྒྱུ་དེ་ལས་འབྱུང་ན། མྱུ་གུ་ཆོས་ཅན། སླར་ཡང་སྐྱེ་བའི་ཡོན་ཏན་ལྷག་པོ་འགའ་ཡང་ཡོད་བ་མ་ཡིན་པར་ཐལ། རང་གི་རྒྱུའི་དུས་ནས་རྫོགས་པར་གྲུབ་ཟིན་པའི་ཕྱིར་རོ། །གཉིས་པ་ནི། མྱུ་གུ་ཆོས་ཅན། སླར་ཡང་སྐྱེ་བར་རིགས་པའང་མ་ཡིན་པར་ཐལ། རང་གི་རྒྱུའི་དུས་ན་སྐྱེས་པར་གྱུར་ཟིན་པའི་ཕྱིར། མྱུ་གུ་སྐྱེས་ཟིན་པ་དེའི་འོག་ཏུ་སླར་ཡང་འདབས་ནས་སྐྱེ་བར་ཡོངས་སུ་རྟོགས་པར་འགྱུར་བ་སྟེ་འདོད་ན་ནི། ཤེས་བྱ་ཆོས་ཅན། མྱུ་གུ་དང་ལས་གསོག་སྡོང་བུ་དང་སྦུབས་འཆའ་བ་རྣམས་ཀྱི་སྐྱེ་བ་འཇིག་རྟེན་འདིར་རྙེད་པར་མི་འགྱུར་བར་ཐལ། ས་བོན་སྐྱེས་ཟིན་སླར་ཡང་སྐྱེ་བའི་ཕྱིར། གཞན་ཡང་དེ་ཆོས་ཅན། ས་བོན་བར་མ་ཆད་དུ་སྲིད་པའི་མཐར་ཐུག་པར་རབ་ཏུ་སྐྱེ་བ་ཉིད་དུ་འགྱུར་བར་ཐལ། མྱུ་གུ་སྐྱེས་ཟིན་སླར་ཡང་སྐྱེ་བའི་ཕྱིར། གསུམ་པ་ནི། གལ་ཏེ་མྱུ་གུ་སྐྱེ་བ་ཉིད་ཀྱིས་ས་བོན་འཇིག་པར་བྱེད་ལ་ས་མྱུག་གཉིས་རང་བཞིན་གཅིག་ཡིན་པས་བདག་སྐྱེ་མེད་པའི་སྐྱོན་མེད་དོ་ཞེ་ན། ཤེས་བྱ་ཆོས་ཅན། ཇི་ལྟར་ན་མྱུ་གུ་སྐྱེ་བ་དེ་ཉིད་ཀྱིས་ས་བོན་དེ་རྣམ་པར་འཇིག་པར་བྱེད་པར་འགྱུར་ཏེ་མི་འགྱུར་ཐལ། ས་མྱུག་རང་བཞིན་གཅིག་ཡིན་པའི་ཕྱིར་རོ། །གཉིས་པ་ལ་གསུམ། ས་མྱུག་གཉིས་ལ་དབྱིབས་སོགས་ཐ་དད་མེད་པར་ཐལ་བས་དགག དེའི་ཉེས་སྤོང་གི་ལན་དགག གནས་སྐབས་གཉིས་ཀྱིས་དེ་གཉིས་ཀ་འཛིན་མི་འཛིན་མཚུངས་པར་ཐལ་བས་དགག་པའོ། །དང་པོ་ནི། གཞན་ཡང༌། ཤེས་བྱ་ཆོས་ཅན། མྱུ་གུ་སྐྱེད་པར་བྱེད་པའི་རྒྱུ་ས་བོན་གྱི་ཁ་དོག་དང་དབྱིབས་སོགས་ལས་ཐ་དད་པའི་མྱུ་གུའི་དབྱིབས་དང༌།

ཁ་དོག་དང་རོ་དང་ནུས་པ་དང་སྨིན་པའི་ཐ་དད་པ་ཁྱོད་ལ་མེད་པར་འགྱུར་ཏེ། ས་མྱུག་རང་བཞིན་གཅིག་ཡིན་པའི་ཕྱིར་རོ། །（༩བ）གཉིས་པ་ནི། ཁོ་ན་རེ། ས་མྱུག་དབྱིབས་སོགས་ཐ་དད་མེད་པའི་སྐྱོན་མེད་དེ། གནས་སྐབས་ཐ་དད་པའི་ཕྱིར་ཞེ་ན༑ གལ་ཏེ་སྔར་གྱི་ས་བོན་བདག་གི་དངོས་པོ་གནས་སྐབས་ཐ་དད་བསལ་ནས་གནས་སྐབས་དེ་ལས་གཞན་མྱུ་གུའི་གནས་སྐབས་ཀྱི་ངོ་བོར་གྱུར་ན་དེ་ལྟར་འདོད་པ་དེའི་ཚེ་ན། ཤེས་བྱ་ཆོས་ཅན། ས་བོན་དེ་ཡི་རང་བཞིན་དེ་ཉིད་མྱུ་གུའི་རང་བཞིན་དུ་ཇི་ལྟར་འགྱུར་ཏེ་མི་འགྱུར་བར་ཐལ། ས་བོན་གྱི་གནས་སྐབས་བཏང་ནས་མྱུ་གུར་འགྱུར་དགོས་པའི་ཕྱིར་རོ། །གསུམ་པ་ནི། གལ་ཏེ་ཁྱོད་ཀྱི་ལྟར་ན་ས་བོན་དང་མྱུ་གུ་འཇིག་རྟེན་འདིར་ངོ་བོ་གཞན་མ་ཡིན་ན། ཤེས་བྱ་ཆོས་ཅན༑ མྱུ་གུའི་གནས་སྐབས་ན་ས་བོན་འདི་བཟུང་དུ་མེད་པ་དེ་བཞིན་དུ་མྱུ་གུ་ཞེས་བྱ་བ་དེ་ཡང་བཟུང་དུ་མེད་བའམ། ཡང་ན་ཇི་ལྟར་མྱུ་གུའི་གནས་སྐབས་སུ་མྱུ་གུ་འདི་བཟུང་དུ་ཡོད་པ་བཞིན་དུ་ས་བོན་དེ་ཡང་དབང་པོའི་མངོན་སུམ་གྱིས་བཟུང་དུ་ཡོད་པར་འགྱུར་བར་ཐལ། ས་མྱུག་དེ་དག་རང་བཞིན་གྱིས་གྲུབ་པའི་གཅིག་ཡིན་པས་སོ། །དེས་ན་ས་མྱུག་འདི་ནི་ངོ་བོ་གཅིག་པར་ཁས་མི་བླང་སྟེ། དེ་ལྟར་ན་རིགས་པ་དང་འགལ་བ་དེའི་ཕྱིར་རོ། །གཉིས་པ་ནི། དེ་ཆོས་ཅན། ས་མྱུག་དེ་དག་རང་བཞིན་གྱིས་གཅིག་པ་ཡིན་ཞེས་འཇིག་རྟེན་གྱིས་ཀྱང་ཁས་མི་ལེན་པ་ཡིན་ཏེ། རྒྱུ་མཚན་གང་གི་ཕྱིར་ན་རྒྱུ་ས་བོན་ཞིག་ན་ཡང་ས་བོན་དེ་ཡི་འབྲས་བུ་མཐོང་བའི་ཕྱིར། གསུམ་པ་ནི། ཕྱི་ནང་གི་དངོས་པོ་རྣམས་བདག་ལས་འབྱུང་ཞེས་རབ་ཏུ་བརྟགས་པ་འདི། དེ་ཁོ་ན་ཉིད་དོན་དམ་དང་འཇིག་རྟེན་གྱི་ཐ་སྙད་དུ་ཡང་རིགས་པ་མ་ཡིན་བར་ཐལ། དངོས་པོ་བདག་ལས་སྐྱེ་ན་རིགས་པ་དང་འགལ་བ་དེའི་ཕྱིར། །གཉིས་པ་ནི། དངོས་པོ་རྣམས་བདག་ལས་སྐྱེ་བར་འདོད་ན་བསྐྱེད་པར་བྱ་བ་འབྲས་བུ་དང༌། བསྐྱེད་པར་བྱེད་པ་རྒྱུ་དང༌།

གང་ཞིག་བྱ་བ་ལས་དང༌། གང་གིས་བྱེད་པའི་བྱེད་པ་པོ་ཡང་གཅིག་ཉིད་དུ་འགྱུར་བར་ཐལ༑ དངོས་པོ་རྣམས་བདག་ལས་སྐྱེ་བའི་ཕྱིར། ཐལ་བ་ལས་དངོས་པོ་རྣམས་བདག་ལས་སྐྱེ་བ་མ་ཡིན་ཏེ། ལས་བྱ་བྱེད་དེ་དག་ནི་གཅིག་པ་ཉིད་མ་ཡིན་པས་སོ༑ ༑དེས་ན་དངོས་པོ་བདག་ལས་སྐྱེ་བར་ཁས་བླང་བར་བྱ་བར་རིགས་པ་མ་ཡིན་ཏེ། བསྟན་བཅོས་འདི་དང་རྩ་ཤེ་ལས་རྒྱ་ཆེར་བཤད་པར་ཉེས་པར་ཐལ་བར་འགྱུར་བའི་ཕྱིར་རོ། །གཉིས་པ་ལ་གཉིས། ཕྱོགས་སྔ་མ་བརྗོད་པ་དང༌། 

ལུགས་དེ་དགག་པའོ༑ ༑དང་པོ་ནི། རང་སྡེ་དངོས་པོ་སྨྲ་བ་རྣམས་ན་རེ། བདག་དང༌། གཉིས་ཀ་དང༌། རྒྱུ་མེད་པ་ལ་སྐྱེ་བ་འགོག་པ་རིགས་མོད། །གཞན་སྐྱེ་འགོག་པ་མི་རིགས་ཏེ་ལུང་དང་འགལ་བའི་ཕྱིར་རོ་ཞེས་ཟེར་རོ། །གཉིས་པ་ལ་གཉིས། གཞན་སྐྱེ་འདོད་པའི་ཕྱོགས་སྤྱིར་དགག་པ་དང༌། སེམས་ཙམ་པའི་ལུགས་བྱེ་བྲག་ཏུ་དགག་པའོ། །དང་པོ་ལ་ལྔ། གཞན་སྐྱེ་དགག་པ་དངོས། བཀག་པ་ལ་འཇིག་རྟེན་གྱི་གནོད་པ་སྤང་བ། དེ་ལྟར་བཀག་པའི་ཡོན་ཏན་བསྟན་པ། རང་བཞིན་གྱིས་སྐྱེ་བ་འགར་ཡང་མེད་པར་བསྟན་པ། བདེན་པ་གཉིས་ཆར་དུའང་རང་བཞིན་（༡༠ན）གྱིས་སྐྱེ་བ་བཀག་པའི་ཡོན་ཏན་བསྟན་པའོ། །དང་པོ་ལ་གསུམ། གཞན་སྐྱེ་སྤྱིར་དགག་པ། གཞན་སྐྱེ་བྱེ་བྲག་ཏུ་དགག་པ༑ འབྲས་བུ་ལ་མུ་བཞིར་དཔྱད་ནས་གཞན་སྐྱེ་དགག་པའོ། །དང་པོ་ལ་གཉིས། ཧ་ཅང་ཐལ་བས་དགག སྐྱོན་སྤོང་གི་ལན་དགག་པའོ། །དང་པོ་ནི། གལ་ཏེ་རང་བཞིན་གྱིས་གྲུབ་པའི་རྒྱུ་གཞན་ལ་བརྟེན་ནས་འབྲས་བུ་གཞན་ཞིག་འབྱུང་བར་འགྱུར་བར་འདོད་ན་ནི། དེ་ལྟ་ཡིན་པ་འོ་ན་ཤེས་བྱ་ཆོས་ཅན། མེ་ལྕེ་ལས་ཀྱང་མུན་པ་སྟུག་པོ་འབྱུང་བར་འགྱུར་བར་ཐལ་བ་དང༌། རྒྱུ་ཡིན་མིན་ཐམས་ཅད་ལས་ཀྱང་འབྲས་བུ་ཡིན་མིན་ཐམས་ཅད་སྐྱེ་བར་འགྱུར་ཏེ་རྒྱུ་མཚན་གང་གི་ཕྱིར་ན་འབྲས་བུ་དེ་སྐྱེད་པར་བྱེད་པ་མ་ཡིན་པ་མ་ལུས་པ་སྟེ་ཐམས་ཅད་ལའང་རང་བཞིན་གྱིས་གྲུབ་པའི་གཞན་ཉིད་ཡོད་པར་མཚུངས་པའི་ཕྱིར་རོ། །གཉིས་པ་ལ་གཉིས། སྐྱོན་སྤོང་གི་ལན་དང༌། ལན་དེ་དགག་པའོ། །དང་པོ་ནི། ཐམས་ཅད་ལས་ཐམས་ཅད་སྐྱེ་བ་མ་ཡིན་ཏེ། རྒྱུ་འབྲས་སོ་སོར་ངེས་པ་མཐོང་བའི་ཕྱིར། དེ་ཡང་འདི་ལྟར་གང་གིས་རབ་ཏུ་བསྐྱེད་པར་བྱ་བར་ནུས་པ་དེ་ནི། འབྲས་བུར་ངེས་པར་བརྗོད་ཅིང་ཆོས་གང་ཞིག་འབྲས་བུ་དེ་སྐྱེད་པར་ནུས་པ་དེ་ནི་རང་བཞིན་གྱིས་གཞན་ཡིན་ནའང་རྒྱུ་ཡིན་ལ་དེའི་ཕྱིར་རྒྱུ་འབྲས་སོ་སོར་ངེས་སོ།། གཞན་ཡང་རྒྱུད་གཅིག་ཏུ་གཏོགས་པ་དང་སྐྱེད་པར་བྱེད་པ་སྔ་མ་ལས་ཕྱི་མ་སྐྱེ་བ་དེའི་ཕྱིར།

ས་ལུའི་མྱུ་གུ་ནི་ནས་ལ་སོགས་ལས་ནས་ཀྱི་མྱུ་གུ་སྐྱེ་བ་དེ་ལྟར་མིན་པས་ཐམས་ཅད་ལས་ཐམས་ཅད་སྐྱེ་བར་འགྱུར་བའི་སྐྱོན་མེད་དོ་ཞེ་ན། གཉིས་པ་ནི། ས་ལུའི་ས་བོན་ཡང་ནི་ཆོས་ཅན། ས་ལུའི་མྱུ་གུ་དེ་ཡི་ཁྱད་པར་ལ་ལྟོས་པའི་ཁྱད་པར་ཀྱི་ཆོས་བཞི་དང་ལྡན་པ་མ་ཡིན་ཏེ། ཁྱོད་ས་ལུའི་མྱུ་གུ་དང་རང་བཞིན་གྱིས་གཞན་ཉིད་ཡིན་པའི་ཕྱིར། དཔེ་ཇི་ལྟར་ན་ནས་དང་པད་མ་ལ་སོགས་པའི་ཟེ་འབྲུ་གེ་སར་དང་ཀེང་ཤུ་ཀའི་མེ་ཏོག་ལ་སོགས་པ་ལྟོས་མེད་ཀྱི་གཞན་ཡིན་པའི་ཕྱིར་ས་ལུའི་མྱུ་གུའི་བསྐྱེད་པར་བྱེད་པར་འདོད་པ་མིན་པ་དང་སྐྱེད་པའི་ནུས་པ་དང་ལྡན་པ་མིན་པ་དང་རྒྱུད་གཅིག་གི་ཁོངས་སུ་གཏོགས་པ་མིན་པ་དང༌། རིགས་འདྲ་བའི་སྔ་མ་མ་ཡིན་པ་ཉིད་དེ་བཞིན་ནོ། །གཉིས་པ་ལ་གཉིས། རྒྱུ་འབྲས་སྔ་ཕྱི་བ་ལ་གཞན་སྐྱེ་དགག་པ་དང༌། རྒྱུ་འབྲས་དུས་མཉམ་པ་ལ་གཞན་སྐྱེ་དགག་པའོ། །དང་པོ་ལ་གཉིས། དངོས་ཀྱི་དོན་དང༌། བཀག་པ་ལ་རྩོད་པ་སྤང་བའོ། །དང་པོ་ནི། ཤེས་བྱ་ཆོས་ཅན། ས་མྱུག་རང་བཞིན་གྱིས་གཞན་དུ་མ་གྲུབ་པར་ཐལ། ས་མྱུག་དུས་མཉམ་དུ་མ་གྲུབ་པའི་ཕྱིར། རྟགས་མ་གྲུབ་བོ་ཞེ་ན། མྱུ་གུ་ས་བོན་དང་ནི་དུས་མཉམ་དུ་ཡོད་པ་མ་ཡིན་ཏེ། ས་བོན་རྣམ་པར་མ་འགྱུར་བའི་དུས་ན་མྱུ་གུ་མེད་པའི་ཕྱིར། ས་བོན་ལས་མྱུ་གུ་རང་བཞིན་གྱིས་གཞན་ཉིད་མེད་པར་ས་བོན་མྱུ་གུ་ལས་རང་བཞིན་གྱིས་གཞན་པ་ཉིད་དུ་ག་ལ་འགྱུར་ཏེ། མི་འགྱུར་བར་ཐལ། རྟགས་སྔ་མ་དེའི་ཕྱིར༑ མྱུ་གུ་ས་བོན་ལས་སྐྱེས་པ་རང་བཞིན་གྱིས་གྲུབ་པར་འགྱུར་བ་མ་ཡིན་པར་ཐལ། ས་མྱུག་རང་བཞིན་གྱིས་གཞན་དུ་མེད་པ་དེས་（༡༠བ）ན་སྟེ་དེའི་ཕྱིར༑ དེས་ནས་གཞན་ལས་སྐྱེ་བ་ཡིན་ཞེས་བྱ་བའི་ཕྱོགས་འདི་བཏང་བར་བྱོས་ཏེ་འདོད་མི་རིགས་པར་ཐལ། གཞན་ལས་སྐྱེ་བ་རང་བཞིན་གྱིས་མེད་པའི་ཕྱིར་རོ༑ ༑ གཉིས་པ་ནི། མྱུ་གུ་ས་བོན་དང་ནི་དུས་མཉམ་ཡོད་པ་མ་ཡིན་ཏེ། ཞེས་པ་མི་རིགས་སྟེ་དཔེ་ཇི་ལྟར་ན་སྲང་གི་མདའ་གཉིས་ཀྱི་གཅིག་མཐོ་བ་དང་ནི་གཅིག་ཤོས་དམའ་བ་དག་ནི་དུས་མཉམ་མ་ཡིན་པ་ནི་མིན་པ་སྟེ་དུས་མཉམ་པར་མཐོང་བ་དེ་བཞིན་དུ་བསྐྱེད་པར་བྱ་བ་མྱུ་གུ་དང་སྐྱེད་བྱེད་ས་བོན་དག་གི་སྐྱེ་འགག་གི་བྱ་བ་དུས་གཅིག་པས་ས་མྱུག་དུས་གཅིག་ཏུ་འགྱུར་བས་ཉེས་པ་མེད་དོ་ཞེ་ན།

གལ་ཏེ་སྲང་གི་མགོ་མཇུག་ད་ལྟར་བ་ཡིན་པས་མཐོ་དམན་གྱི་བྱ་བ་གཉིས་གཅིག་ཆེ་སྟེ་དུས་གཅིག་པ་ཡིན་ན། ཤེས་བྱ་ཆོས་ཅན། སྲང་གི་དཔེས་ས་མྱུག་དུས་མཉམ་པ་དེ་ཡོད་པ་མ་ཡིན་པར་ཐལ། དཔེས་མཚོན་པའི་དངོས་ཀྱི་དོན་ས་མྱུག་འདིར་དུས་གཅིག་པ་མེད་པའི་ཕྱིར། རྟགས་གྲུབ་སྟཻ། གལ་ཏེ་མྱུ་གུ་སྐྱེ་བཞིན་པ་དེ་སྐྱེ་བ་ལ་མངོན་དུ་ཕྱོགས་པས་ད་ལྟར་བ་ཡོད་པ་མ་ཡིན་ཞིང༌། ས་བོན་འགག་བཞིན་པ་ནི་ད་ལྟ་བར་ཡོད་ཀྱང་འཇིག་པ་ལ་མངོན་དུ་ཕྱོགས་པར་འདོད་པར་འགྱུར་བའི་ད་ལྟར་བ་ཡིན་པའི་ཕྱིར། དེ་ལྟར་འདོད་པ་དེའི་ཚེ། ས་མྱུག་འདི་ནི་ཇི་ལྟ་བུར་ནས་སྲང་གི་དཔེ་དང་མཚུངས་པ་ཡིན་ཏེ། མ་ཡིན་པར་ཐལ༑ ས་མྱུག་དུས་མཉམ་མ་ཡིན་པའི་ཕྱིར། གལ་ཏེ་ས་མྱུག་དུས་མི་མཉམ་ཡང་སྐྱེ་འགག་གི་བྱ་བ་དུས་མཉམ་པས་སྐྱོན་མེད་དོ་ཞེ་ན། དེ་ཆོས་ཅན། ས་མྱུག་སྐྱེ་འགག་གི་བྱ་བ་དུས་གཅིག་པ་རང་བཞིན་གྱིས་གྲུབ་པ་མ་ཡིན་པར་ཐལ། རྟེན་བྱེད་པ་པོ་མྱུ་གུ་མེད་པར་བརྟེན་པ་མྱུ་གུ་སྐྱེ་བའི་བྱ་བ་འདི་ནི་ཡོད་པར་རིགས་པའི་ངོ་བོའང་མ་ཡིན་པའི་ཕྱིར། དེའི་དོན་ནི་མྱུ་གུ་ཆོས་ཅན། ས་བོན་གྱི་དུས་ན་ཡོད་པར་ཐལ། ས་བོན་དང་རང་བཞིན་གྱིས་གྲུབ་པའི་རྟེན། བརྟེན་པ་ཡིན་པའི་ཕྱིར༑ ཁྱབ་པ་མེད་དེ། ས་བོན་གྱི་དུས་ན་མྱུ་གུ་མེད་དོ་ཞེ་ན། ས་བོན་གྱི་དུས་ན་མྱུ་གུ་སྐྱེ་བའི་བྱ་བ་མེད་པར་ཐལ། ས་བོན་གྱི་དུས་ན་མྱུ་གུ་མེད་པའི་ཕྱིར་རོ། ། ཁྱབ་པ་མེད་ན་ས་མྱུག་གཉིས་རང་བཞིན་གྱིས་གྲུབ་པའི་རྟེན་བརྟེན་པ་ཡིན་པ་ཉམས་སོ། །གཉིས་པ་ནི། རྒྱུ་འབྲས་སྔ་ཕྱི་བ་ལ་གཞན་སྐྱེ་མེད་ཀྱང་དུས་མཉམ་པ་ལ་ཡོད་དེ། ལྷན་ཅིག་འབྱུང་བའི་རྒྱུ་དང༌། མཚུངས་ལྡན་གྱི་རྒྱུ་ཡོད་པའི་ཕྱིར་རོ་ཞེ་ན༑ གལ་ཏེ་མིག་གི་བློ་ལ་རང་གི་སྐྱེད་བྱེད་རང་དང་དུས་གཅིག་པ་བདག་རྐྱེན་མིག་ལ་སོགས་པ་དང་ལྷན་ཅིག་ཏུ་འབྱུང་བའི་འདུ་ཤེས་ལ་སོགས་པ་ལས་རང་བཞིན་གྱིས་གྲུབ་པའི་གཞན་ཉིད་ཡོད་ན་མིག་གི་རྣམ་ཤེས་ཆོས་ཅན།

རང་གི་རྒྱུའི་དུས་ན་ཡོད་པ་ལས་སླར་ཡང་འབྱུང་བ་རྐྱེན་གྱིས་དགོས་པ་ཅི་ཞིག་ཡོད་དེ་མེད་པར་ཐལ། རང་གི་རྒྱུའི་དུས་ནས་རྫོགས་པར་གྲུབ་ཟིན་པའི་ཕྱིར་རོ། །ཅི་སྟེ་འབྲས་བུ་དེ་རང་གི་རྒྱུའི་དུས་ན་མེད་པ་སྐྱེ་ཞེ་ན། ཤེས་བྱ་ཆོས་ཅན། རྒྱུ་འབྲས་དེ་དག་རང་བཞིན་གྱིས་གཞན་དུ་མ་གྲུབ་པར་ཐལ། རྒྱུ་འབྲས་སྔ་ཕྱི་བ་རང་བཞིན་གྱིས་གཞན་ཡིན་པ་འདི་ལ་ཉེས་པ་སྔར་བཤད་ཟིན་པའི་ཕྱིར་རོ། །གསུམ་པ་ནི།（༡༡ན）སྐྱེད་པར་བྱེད་པ་བསྐྱེད་བྱ་རང་ལས་གཞན་སྐྱེད་པར་བྱེད་དེ་རྒྱུ་ཡིན་ན། རང་བཞིན་གྱིས་ཡོད་པའམ་འོན་ཏེ་གཏན་མེད་པ་དང་ཡོད་མེད་གཉིས་ཀ་དང་བྲལ་བ་ཞིག་སྐྱེ་ཞེས་གྲང་བ་སྟེ་བརྟག་པར་བྱའོ། །ཡོད་ན་མྱུ་གུ་ཆོས་ཅན། ཁྱོད་སྐྱེད་བྱེད་རྐྱེན་ཅི་དགོས་ཏེ་མི་དགོས་པར་ཐལ། རང་བཞིན་གྱིས་ཡོད་པའྀ་ཕྱིར། མེད་པའང་རྐྱེན་དེས་ནི་ཅི་ཞིག་བྱ་སྟེ་སྐྱེད་མི་ནུས་པར་ཐལ། གཏན་མེད་པའི་ཕྱིར། ཡོད་མེད་གཉིས་ཉིད་ལའང་རྐྱེན་དེས་ཅི་ཞིག་བྱ་སྟེ་མི་རིགས་པར་ཐལ། ཡོད་མེད་རེ་རེ་བ་ལ་སྐྱེ་བ་ཁེགས་པའི་ཕྱིར། ཡོད་མེད་གཉིས་ཀ་དང་བྲལ་བ་ལའང་རྐྱེན་དེས་ཅི་ཞིག་བྱ་སྟེ་མི་རིགས་པར་ཐལ། དེ་འདྲ་མི་སྲིད་པའི་ཕྱིར་རོ། །གཉིས་པ་ལ་གཉིས། འཇིག་རྟེན་གྱི་གྲགས་པས་གཞན་སྐྱེ་ཁས་བླངས་ནས་འཇིག་རྟེན་གྱི་གནོད་པ་སྤང་བ། འཇིག་རྟེན་གྱི་ཐ་སྙད་དུ་ཡང་གཞན་སྐྱེ་མེད་པས་འཇིག་རྟེན་གྱི་གནོད་པ་སྤང་བའོ། །དང་པོ་ལ་གཉིས། འཇིག་རྟེན་གྱིས་གནོད་པའི་རྩོད་པ་དང༌། དེས་མི་གནོད་པའི་ལན་བསྟན་པའོ། །དང་པོ་ནི། གཞན་སྐྱེ་ཡོད་པ་འདིར་ནི་གཞན་སྐྱེ་ཡོད་པའི་རིགས་པ་མངོན་སུམ་ལས་གཞན་སྨྲས་པ་ཉིད་ཀྱིས་ལྟ་གོ་ཅི་ཞིག་བྱ་སྟེ་དགོས་པ་མེད་པར་ཐལ། རང་བཞིན་གྱིས་གྲུབ་པའི་རྒྱུ་གཞན་ལས་འབྲས་བུ་གཞན་འབྱུང་བ་ཡང་འཇིག་རྟེན་པ་ཡིས་མངོན་སུམ་གྱིས་རྟོགས་པར་འགྱུར་བའི་ཕྱིར་རོ། ཁྱབ་པ་ཡོད་དེ། གང་གིས་འཇིག་རྟེན་པ་ཐམས་ཅད་རང་གི་ལྟ་བ་ལ་གནས་ནས་འཇིག་རྟེན་གྱིས་མཐོང་བ་ཚད་མར་འདོད་པས་ན་ཆེས་སྟོབས་དང་ལྡན་པའི་ཕྱིར་རོ།

།རྒྱུ་མཚན་དེས་ན་གཞན་ལས་སྐྱེ་བ་ཡོད་པ་འདིར་ནི་རིགས་པ་གཞན་ཅི་ཞིག་དགོས་ཏེ་འཇིག་རྟེན་པའི་མངོན་སུམ་གྱིས་གྲུབ་པའི་ཕྱིར་རོ་ཞེ་ན། གཉིས་པ་ལ་ལྔ། བདེན་པ་གཉིས་ཀྱི་སྤྱིའི་རྣམ་གཞག སྐབས་ཀྱི་དོན་ལ་སྦྱར་བ་དང༌། བདེན་གཉིས་སོ་སོའི་ངོ་བོ་བཤད་པ། བཀག་པ་ལ་འཇིག་རྟེན་གྱིས་གནོད་པ་ལ་གནོད་བྱེད་བསྟན་པ། འཇིག་རྟེན་གྱིས་གནོད་པའི་གནོད་ཚུལ་བསྟན་པའོ། །དང་པོ་ལ་གསུམ། བདེན་གཉིས་སུ་དབྱེ་བས་ཆོས་རྣམས་ལ་ངོ་བོ་གཉིས་གཉིས་ཡོད་པར་བརྗོད་པ། འཇིག་རྟེན་ལ་ལྟོས་ཏེ་ཀུན་རྫོབ་ཀྱི་དབྱེ་བ་བཤད་པ། ཞེན་ཡུལ་ལ་འཁྲུལ་བའི་ཞེན་ཡུལ་ཐ་སྙད་དུ་ཡང་མེད་པར་བསྟན་པའོ༑ ༑དང་པོ་ནི། ཕྱི་ནང་གི་དངོས་པོ་ཀུན་ཆོས་ཅན། རང་གི་ངོ་བོ་གཉིས་འཛིན་པར་འགྱུར་ཏེ། ཡང་དག་པ་མཐོང་བས་རྙེད་པའི་དོན་དམ་པའི་ངོ་བོ་དང༌། རྫུན་པ་མཐོང་བ་ཡིས་དངོས་པོའི་ངོ་བོ་རྙེད་པའི་ཀུན་རྫོབ་པའི་ངོ་བོ་གཉིས་ཡོད་པའི་ཕྱིར་རོ། །ཤེས་བྱ་ཆོས་ཅན། བདེན་པ་གཉིས་སུ་དབྱེར་ཡོད་དེ། ཡང་དག་པར་མཐོང་བའི་རིགས་ཤེས་ཀྱི་ཡུལ་གང་ཡིན་པའི་དོན་དམ་པའི་ངོ་བོ་ནི་དེ་ཁོ་ན་ཉིད་དེ་དོན་དམ་པའི་བདེན་པ་དང༌། མཐོང་བ་རྫུན་པ་ཐ་སྙད་པའི་ཚད་མའི་ཡུལ་ནི་ཀུན་རྫོབ་བདེན་པར་གསུངས་པའི་ཕྱིར་རོ། །གཉིས་པ་ནི། ཤེས་བྱ་ཆོས་ཅན༑ མཐོང་བ་རྫུན་པའི་ཡུལ་ཅན་ལའང་རྣམ་པ་（༡༡བ）གཉིས་སུ་འདོད་དེ། དབང་པོ་གསལ་བ་སྟེ་འཕྲལ་གྱི་འཁྲུལ་རྒྱུས་མ་བསླད་པའི་དབང་ཤེས་དང་དབང་པོ་སྐྱོན་དང་ལྡན་པ་སྟེ་འཕྲལ་གྱི་འཁྲུལ་རྒྱུས་བསླད་པའི་དབང་པོ་གཉིས་སུ་ཡོད་པའི་ཕྱིར་རོ། །སྐྱོན་དང་ལྡན་པའི་དབང་པོ་ཅན་རྣམས་ཀྱི་ཤེས་པ་དེ་ནི་ཆོས་ཅན། དབང་པོ་ཁེགས་པར་གྱུར་པ་འཕྲལ་གྱི་འཁྲུལ་རྒྱུས་མ་བསླད་པའི་ཤེས་པ་ལ་ལྟོས་ནས་ལོག་པར་འདོད་དེ། རང་གིས་བཟུང་བ་ལྟར་གྱི་དོན་ཡོད་པ་ལ་འཇིག་རྟེན་རང་འགའ་བའི་ཚད་མས་གནོད་པའི་ཕྱིར། མཐོང་བ་རྫུན་པའི་ཡུལ་དེ་ལའང་གཉིས་སུ་ཡོད་དེ།

འཕྲལ་གྱི་འཁྲུལ་རྒྱུས་གནོད་པ་མེད་པའི་དབང་པོའི་ཤེས་པ་དྲུག་པོ་རྣམས་ཀྱིས་བཟུང་བའི་དོན་གང་ཞིག་འཇིག་རྟེན་གྱི་ཚད་མས་རྟོགས་པ་དེ་འཇིག་རྟེན་ཉིད་ལ་ལྟོས་ནས་བདེན་པ་སྟེ་ཡང་དག་པ་ཡིན་ཞིང༌༑ ལྷག་མ་འཁྲུལ་རྒྱུས་བསླད་པའི་ཤེས་པའི་ཡུལ་ནི་འཇིག་རྟེན་ཉིད་ལ་ལྟོས་ནས་ལོག་པར་རྣམ་པར་གཞག་པའི་ཕྱིར། གསུམ་པ་ནི། མི་ཤེས་པའི་གཉིད་ཀྱིས་ཡིད་རབ་ཏུ་བསྐྱོད་པའི་མུ་སྟེགས་ཅན་རྣམས་ཀྱིས་བདག་ཉིད་ཇི་ལྟ་བ་བཞིན་ཡོན་ཏན་གསུམ་ལྡན་ལ་སོགས་པར་བཏགས་པའི་བདག་དང་གཙོ་བོ་ལ་སོགས་པ་དང་སྒྱུ་མ་དང་སྨིག་རྒྱུ་ལ་སོགས་ལ་བཏགས་པ་གང་ཡིན་པའི་རྟ་གླང་དང་ཆུ་ལ་སོགས་པ་དེ་དག་ཆོས་ཅན། འཇིག་རྟེན་གྱི་ཐ་སྙད་ལས་ཀྱང་ཡོད་པ་མ་ཡིན་པ་ཉིད་དེ་དེ་ཡོད་པ་ལ་འཇིག་རྟེན་གྱི་ཚད་མས་གནོད་པའི་ཕྱིར་རོ། ། གཉིས་པ་ནི། ཤེས་བྱ་ཆོས་ཅན། དོན་དམ་པར་གཞན་སྐྱེ་བཀག་པ་ལ་འཇིག་རྟེན་གྱིས་གནོད་པ་མ་ཡིན་པར་ཐལ། དྲི་མ་མེད་པའི་ཡེ་ཤེས་སྤངས་པའི་སོ་སོ་སྐྱེ་བོའི་བློས་དྲི་མ་མེད་པའི་བློ་ཟག་མེད་ཡེ་ཤེས་ཀྱི་ཡུལ་ལ་གནོད་པ་ཡོད་པ་མ་ཡིན་པའི་ཕྱིར་རོ། །དཔེར་ན་མིག་ནི་འཁྲུལ་རྒྱུས་བསླད་པའི་རབ་རིབ་ཅན་གྱིས་དམིགས་པ་ཡིས་འཁྲུལ་རྒྱུས་མ་བསླད་པའི་རབ་རིབ་མེད་པའི་ཤེས་པའི་ཡུལ་ལ་གནོད་པ་མིན་པ་ཇི་ལྟ་བ་དེ་བཞིན་ནོ། །གསུམ་པ་ལ་གཉིས། ཀུན་རྫོབ་ཀྱི་བདེན་པ་བཤད་པ་དང༌། དོན་དམ་པའི་བདེན་པ་བཤད་པའཽ། །དང་པོ་ནི། གཏི་མུག་བདེན་འཛིན་ཆོས་ཅན། ཀུན་རྫོབ་ཅེས་བྱ་སྟེ། ཇི་ལྟར་གནས་པའི་རང་བཞིན་སྒྲིབ་པའི་མ་རིག་ཡིན་པའི་ཕྱིར། ཀུན་རྫོབ་བདེན་འཇིན་དེས་ཆོས་གང་ཞིག་རང་བཞིན་མེད་བཞིན་དུ་དེར་སྣང་བའི་བཅོས་མ་སེམས་ཅན་ལ་བདེན་པར་སྣང་བའི་གཟུགས་སོགས་དེ་ནི་ཆོས་ཅན༑ ཀུན་རྫོབ་བདེན་པ་ཞེས་ཐུབ་པ་དེས་གསུངས་པ་ཡིན་ཏེ། མཉམ་བཞག་ཟག་མེད་ཡེ་ཤེས་ཀྱིས་གཉིས་སྣང་དང་བཅས་པའི་སྒོ་ནས་རྟོགས་པར་བྱ་བ་ཡིན་པའི་ཕྱིར་རོ།

།རྟོག་པས་བཅོས་མར་གྱུར་པའི་དངོས་པོ་ཆོས་ཅན། ཉན་རང་དགྲ་བཅོམ་པ་དང་དག་པ་སར་གནས་ཀྱི་རྗེས་ཐོབ་ལ་ལྟོས་ཏེ་ཀུན་རྫོབ་ཙམ་དུ་གྲུབ་པ་ཡིན་གྱི་བདེན་པ་ནི་མ་ཡིན་ཏེ། གང་ཟག་གསུམ་པོ་དེས་བདེན་པར་རློམ་པ་མེད་ཅིང་བདེན་འཛིན་སྤངས་པའི་ཕྱིར་རོ། །གཉིས་པ་ནི། རབ་རིབ་ཀྱིས་བསླད་པའི་མཐུ་ཡིས།（༡༢ན）སྐྲ་ཤད་དང་སྦྲང་མ་ལ་སོགས་པའི་ངོ་བོ་ལོག་པ་གང་ཞིག་རྣམ་པར་བཏགས་པ་ན་རབ་རིབ་དང་བྲལ་བའི་མིག་དག་པས་སྐྲ་ཤད་སོགས་དེ་དག་ཉིད་ཀྱི་བདག་ཉིད་གཞི་གང་དུ་ཡང་མ་དམིགས་ལ། རབ་རིབ་ཅན་གྱིས་མཐོང་བའི་སྐྲ་ཤད་ཀྱི་དེ་ཁོ་ན་ཉིད་ནི་རབ་རིབ་དང་བྲལ་བས་མཐོང་བ་དེ་ཡིན་གྱི་རབ་རིབ་ཅན་གྱིས་མཐོང་བ་དེ་མ་ཡིན་པའྀ་དཔེ་གཉིས་པོར་དེ་བཞིན་དུ་དོན་གྱི་སྐབས་འདིར་ཡང་ཤེས་པར་གྱིས་ཤིག ཇི་ལྟར་ན། གཟུགས་སོགས་ཀྱི་དེ་ཁོ་ན་ཉིད་ཆོས་ཅན། དོན་དམ་པའི་བདེན་པ་ཡིན་ཏེ། མཉམ་བཞག་ཟག་མེད་ཡེ་ཤེས་ཀྱིས་གཉིས་སྣང་དང་བྲལ་བའི་སྒོ་ནས་རྟོགས་པར་བྱ་བ་ཡིན་པའི་ཕྱིར་རོ། །བཞི་པ་ནི། གལ་ཏེ་འཇིག་རྟེན་གྱིས་མཐོང་བ་དེ་ཁོ་ན་ཉིད་ལ་ཚད་མ་ཡིན་ན་ནི། ཤེས་བྱ་ཆོས་ཅན། སོ་སྐྱེ་ལས་འཕགས་པ་གཞན་གྱིས་ཅི་ཞིག་དགོས་ཏེ་མི་དགོས་པར་ཐལ་བ་དང༌། ཐར་པ་ཐོབ་པའི་དོན་དུ་འཕགས་པའི་ལམ་འཚོལ་བ་ཡིས་ཀྱང་ཅི་ཞིག་བྱ་སྟེ་མི་འཐད་པར་ཐལ། འཇིག་རྟེན་གྱི་བློ་རང་འགའ་བས་དེ་ཁོ་ན་ཉིད་མཐོང་བས་སོ། །འཇིག་རྟེན་རང་འགའ་བའི་བླུན་པོ་ཁོ་ན་ཉིད་བལྟ་བ་ལ་ཚད་མར་རིགས་པའང་མ་ཡིན་པར་ཐལ། དེ་ལྟ་ན་སེམས་ཅན་ཐམས་ཅད་འབད་མེད་དུ་གྲོལ་བར་འགྱུར་བའི་ཕྱིར་རོ། །དེ་ཁོ་ན་ཉིད་ལ་དཔྱོད་པའི་སྐབས་སུ་འཇིག་རྟེན་གྱིས་གནོད་པ་མེད་པར་ཐལ། རྣམ་པ་ཀུན་ཏུ་དེ་ཁོ་ན་ཉིད་ལ་དཔྱོད་པ་ལ་འཇིག་རྟེན་ཚད་མ་ཡིན་པ་དེའི་ཕྱིར་རོ། །ལྔ་པ་ནི། འཇིག་རྟེན་ལ་གྲགས་ཤིང་གྲུབ་པའི་དོན་བུམ་སོགས་ནི་ཆོས་ཅན། གལ་ཏེ་འཇིག་རྟེན་གྱི་གྲགས་པ་ཉིད་ཀྱིས་སེལ་ན་འཇིག་རྟེན་གྱིས་གནོད་པར་འགྱུར་བར་ཐལ་ཁྱོད་ཡོད་པར་འཇིག་རྟེན་གྱི་ཚད་མས་གྲུབ་པའི་ཕྱིར།

གཉིས་པ་ནི། ཤེས་བྱ་ཆོས་ཅན༑ རང་བཞིན་གྱིས་གྲུབ་པའི་ཉེར་ལེན་གཞན་ལས་སྐྱེ་བར་འཛིན་པ་འཇིག་རྟེན་རང་འགའ་བའི་ཐ་སྙད་ལས་ཀྱང་མེད་པར་ཐལ། གང་གི་ཕྱིར་ན་སྔར་འཇིག་རྟེན་ན་མི་གཙང་བའི་ས་བོན་ཙམ་བཏབ་ནས་ཕྱིས་ཀྱི་བུ་ལ་དམིགས་ནས་བདག་གིས་འདི་སྐྱེད་དོ་ཅེས་སྨྲ་བར་བྱེད་ཅིང་སྔར་ཤིང་གི་ས་བོན་བཙུགས་ནས་ཕྱིས་ཀྱི་ཤིང་སྡོང་ལ་དམིགས་ཏེ་ཤིང་འདི་ཡང་བཙུགས་སོ་སྙམ་དུ་རྟོགས་པར་བྱེད་པ་དེས་ན་སྟེ་དེའི་ཕྱིར་རོ། །གསུམ་པ་ནི། མྱུ་གུ་ཡོད་པའི་དུས་དེའི་ཚེ་ས་བོན་ཞིག་པ་སྟེ་རིགས་འདྲ་རྒྱུན་ཆད་པའི་སྐྱོན་མེད་པར་ཐལ། རྒྱུ་མཚན་གང་གི་ཕྱིར་ན་མྱུ་གུ་ས་བོན་ལས་རང་བཞིན་གྱིས་གྲུབ་པའི་གཞན་མ་ཡིན་ཞིང་ས་བོན་ལས་མྱུ་གུ་འབྱུང་བ་དེའི་ཕྱིར༑ ཡང་དེ་ཆོས་ཅན། མྱུ་གུ་ཡོད་པའི་དུས་དེའི་ཚེ་ས་བོན་རྟག་པར་ཡོད་ཅེས་བརྗོད་པར་མི་བྱ་སྟེ། རྒྱུ་མཚན་གང་གི་ཕྱིར་ན་ས་མྱུག་རང་བཞིན་གྱིས་གྲུབ་པའི་གཅིག་ཉིད་དུ་ཡོད་པ་མ་ཡིན་ཞིང་མྱུ་གུ་སྐྱེས་པའི་ཚེ་ས་བོན་འགགས་པ་དེའི་ཕྱིར་རོ། །བཞི་པ་ལ་གཉིས། 

རང་གི་མཚན་ཉིད་ཀྱིས་གྲུབ་པ་ཡོད་པར་འདོད་པ་དགག་པ་དང༌། དེ་ལྟར་བཀག་པ་ལ་རྩོད་པ་སྤང་བའོ། །དང་པོ་ལ་གསུམ། འཕགས་（༡༢བ）པའི་མཉམ་བཞག་དངོས་པོའི་འཇིག་རྒྱུར་ཐལ་བས་དགག ཐ་སྙད་བདེན་པ་རིགས་པས་དཔྱད་བཟོད་དུ་ཐལ་བས་དགག དོན་དམ་པའི་སྐྱེ་བ་མི་ཁེགས་པར་ཐལ་བས་དགག་པའོ། །དང་པོ་ནི། གལ་ཏེ་གཟུགས་སོགས་རང་གི་མཚན་ཉིད་ཀྱིས་གྲུབ་པའི་རྒྱུ་ལ་བརྟེན་ནས་སྐྱེ་བར་གྱུར་ན༑ ཤེས་བྱ་ཆོས་ཅན། རྣལ་འབྱོར་པས་བདག་མེད་མངོན་སུམ་དུ་རྟོགས་པའི་ཚེ་དངོས་པོའི་རང་བཞིན་དེ་ལ་སྐུར་པ་བཏབ་པའི་ཚུལ་གྱིས་སྟོང་ཉིད་རྟོགས་པར་ཐལ༑ དངོས་པོ་རང་བཞིན་གྱིས་ཡོད་པ་གང་ཞིག འཕགས་པའི་མཉམ་བཞག་ཡེ་ཤེས་ཀྱིས་དངོས་པོ་རང་བཞིན་གྱིས་མེད་པར་རྟོགས་པའི་ཕྱིར། འཕགས་པའི་མཉམ་བཞག་ཡེ་ཤེས་ཆོས་ཅན། དངོས་པོ་འཇིག་བྱེད་དུ་ཐལ། སྔར་དངོས་པོ་རང་བཞིན་གྱིས་ཡོད་པ་གང་ཞིག་ཕྱིས་ཁྱོད་ཀྱིས་དངོས་པོ་རང་བཞིན་གྱིས་མེད་པར་རྟོགས་པའི་ཕྱིར། དངོས་པོ་རང་བཞིན་མེད་པར་རྟོགས་ན་སྟོང་ཉིད་མངོན་སུམ་དུ་རྟོགས་པ་ཉམས་སོ། །དེ་ཆོས་ཅན། དངོས་པོ་རང་བཞིན་གྱིས་ཡོད་པ་མ་ཡིན་པར་ཐལ། དངོས་པོ་རང་བཞིན་གྱིས་ཡོད་ན་སྟོང་ཉིད་མཐོང་བ་ཡང་དངོས་པོ་འཇིག་པ་དང་སྐུར་བ་བཏབ་པའི་རྒྱུར་འགྱུར་བ་ཞིག་ན་དེ་ནི་རིགས་པ་ཡང་མ་ཡིན་པ་དེའི་ཕྱིར་རོ། །དེས་ནི་དངོས་པོ་རང་བཞིན་གྱིས་གྲུབ་ན་དོན་དམ་པའི་བདེན་པ་ཉམས་པར་ཐལ་བའོ། །གཉིས་པ་ནི། ཤེས་བྱ་ཆོས་ཅན། འཇིག་རྟེན་གྱི་ཐ་སྙད་བདེན་པ་འཇོག་པ་ལ་དེ་ཁོ་ན་ཉིད་དཔྱོད་པའི་རིགས་པས་རྣམ་པར་དཔྱད་ནས་འཇོག་པར་མི་བྱ་སྟེ། རྒྱུ་མཚན་གང་གི་ཕྱིར་ན་ཕྱི་ནང་གི་དངོས་པོ་འདི་དག་བདག་གམ་གཞན་ལས་སྐྱེ་ཞེས་རྣམ་པར་དཔྱད་པ་ན་དེ་ཁོ་ན་ཉིད་ཀྱི་བདག་ཅན་དངོས་པོ་རང་བཞིན་གྱིས་གྲུབ་པ་ལས་ཚུ་རོལ་དུ་རང་བཞིན་གྱིས་གྲུབ་པའི་གནས་རྙེད་པ་མ་ཡིན་པ་དེའི་ཕྱིར། དེས་ནི་དངོས་པོ་རང་བཞིན་གྱིས་ཡོད་ན་ཀུན་རྫོབ་བདེན་པ་ཉམས་པར་ཐལ་བའོ།

།གསུམ་པ་ནི། དེ་ཆོས་ཅན། རང་བཞིན་གྱིས་གྲུབ་པའི་སྐྱེ་བ་ཚད་མ་གང་གིས་གྲུབ་པ་ཡིན་པར་འགྱུར་ཏེ་མ་གྲུབ་པར་ཐལ། དེ་ཁོ་ན་ཉིད་ལ་དཔྱོད་པའི་སྐབས་སུ་དཔྱོད་བྱེད་རིགས་པ་གང་ཞིག་གིས། དངོས་པོ་རྣམས་དོན་དམ་པར་བདག་དང་གཞན་ལས་སྐྱེ་བར་རིགས་པ་མ་ཡིན་པར་གྲུབ་པའི་རིགས་པ་དེས་ཐ་སྙད་དུ་ཡང་རང་བཞིན་གྱིས་གྲུབ་པའི་སྐྱེ་བ་རིགས་པ་མ་ཡིན་པར་གྲུབ་བས་སོ། །དོན་ནི། ཐ་སྙད་དུ་རང་བཞིན་གྱིས་སྐྱེ་བ་མ་གྲུབ་པར་ཐལ། དོན་དམ་པར་རང་བཞིན་གྱི་སྐྱེ་བ་མ་གྲུབ་པའི་ཕྱིར་ཞེས་པའོ༑ ༑དེས་ནི་དོན་དམ་པར་སྐྱེ་བ་ཁས་མི་ལེན་པ་དང་ཐ་སྙད་དུ་རང་བཞིན་གྱི་སྐྱེ་བ་ཁས་ལེན་པ་འགལ་བར་བསྟན་པའོ། །དེས་ན་གསུམ་པོ་དེས་ན་རིགས་པའི་གནོད་བྱེད་བསྟན་ལ། འགྲེལ་པར་དཀོན་བརྩེགས་ཀྱི་ལུང་གི་གནོད་བྱེད་བསྟན་ཏོ། །གཉིས་པ་ནི། གལ་ཏེ་དངོས་པོ་རང་བཞིན་གྱིས་མ་གྲུབ་ན་གཏན་མེད་པར་འགྱུར་ལ། དེ་ལྟ་ན་འཇིག་རྟེན་གྱིས་མཐོང་བ་དང་འགལ་བར་འགྱུར་རོ་ཞེ་ན་དངོས་པོ་ཐམས་ཅད་རང་བཞིན་（༡༣ན）གྱིས་གྲུབ་པས་སྟོང་ན་ཡང་རང་བཞིན་གྱིས་སྟོང་པའི་རྒྱུ་དག་ལས་འབྲས་བུ་རབ་ཏུ་སྐྱེ་བར་འགྱུར་ཏེ། ཇི་ལྟར་འཇིག་རྟེན་གྱི་གྲགས་པ་དེར་ནི་བྱད་བཞིན་གྱིས་སྟོང་པའི་གཟུགས་བརྙན་སོགས་ལས་མིག་སོགས་ཤེས་པ་དེའི་རྣམ་པ་སྐྱེ་བར་འགྱུར་བའི་ཕྱིར་རོ། ། རྟགས་གྲུབ་སྟེ། དངོས་པོ་སྟོང་པ་སྟེ་རྫུན་པ་གཟུགས་བརྙན་ལ་སོགས་པའི་རྒྱུ་རྐྱེན་གྱི་ཚོགས་ལ་ལྟོས་པ་རྣམས་འཇིག་རྟེན་ན་རྫུན་པར་མ་གྲགས་པའང་མིན་ཏེ་གྲགས་པའི་ཕྱིར་རོ། །ལྔ་པ་ལ་གཉིས། རྟག་ཆད་ཀྱི་ལྟ་བ་སྤང་སླ་བའི་ཡོན་ཏན་དང༌། ལས་འབྲས་ཀྱི་འབྲེལ་བ་ཆེས་འཐད་པའི་ཡོན་ཏན་ནོ། །དང་པོ་ནི། གཟུགས་སོགས་དེ་དག་ཆོས་ཅན། རྟག་པ་མ་ཡིན་ཞིང་ཆད་པའི་སྐྱོན་ཡོད་པ་མ་ཡིན་པར་ཐལ༑ བདེན་པ་གཉིས་སུའང་རང་བཞིན་གྱིས་གྲུབ་པ་མེད་པའི་ཕྱིར་རོ། ། གཉིས་པ་ལ་གསུམ། རང་བཞིན་གྱིས་གྲུབ་པ་མི་འདོད་པ་ལ་ཀུན་གཞི་སོགས་ཁས་བླང་མི་དགོས་པར་བསྟན་པ་དང༌།

ལས་འགགས་པ་ལས་འབྲས་བུ་འབྱུང་བའི་དཔེ་བསྟན་པ་དང༌། དེ་ལྟར་བསྟན་པ་ལ་རྩོད་པ་སྤང་བའོ། །དང་པོ་ནི། ཤེས་བྱ་ཆོས་ཅན། ཀུན་གཞི་མེད་ཀྱང་སེམས་ཅན་གྱི་རྒྱུད་ལ་ལར་ལས་བྱས་པ་འགགས་ནས་ཡུན་རིང་ལོན་པ་ལས་ཀྱང་ལས་ཀྱི་འབྲས་བུ་ཡང་དག་འབྱུང་བར་རིག་པར་གྱིས་ཤིག་སྟེ་འབྱུང་སྟེ། ཀུན་གཞི་མེད་ཀྱང་ལས་ཀྱི་འབྲས་བུ་འདི་འབྱུང་བར་ནུས་པའི་ཕྱིར། རྟགས་གྲུབ་སྟེ། རྒྱུ་མཚན་གང་གི་ཕྱིར་ན་རང་བཞིན་གྱིས་ལས་དེ་མི་འགགས་པ་གང་ཞིག རང་བཞིན་གྱིས་མ་འགགས་པའི་ལས་ཀྱི་འབྲས་བུ་འབྱུང་བ་མི་འགལ་བ་དེའི་ཕྱིར། གཉིས་པ་ནི། གལ་ཏེ་ལས་རང་བཞིན་གྱིས་མ་གྲུབ་པའི་ཕྱིར། ལས་ལས་འབྲས་བུ་མི་འབྱུང་བར་འགྱུར་རོ་ཞེ་ན། དེ་ཆོས་ཅན། ལས་འགགས་ཤིང་རང་བཞིན་གྱིས་ཡོད་པ་མ་ཡིན་པའི་ལས་ལས་ཀྱང་ནི་འབྲས་བུ་འབྱུང་བ་ཡོད་པ་ཡིན་ཏེ། རྨི་ལམ་དུ་དམིགས་པའི་ཡུལ་བུད་མེད་དག་མཐོང་ནས་ནི་གཉིད་སད་ཀྱང་བླུན་པོ་ལ་ད་ལྟ་འགགས་པ་ལ་དམིགས་ནས་ཆགས་པ་སྐྱེ་བར་འགྱུར་བའི་ཕྱིར་རོ། །གསུམ་པ་ལ་གཉིས། རྣམ་སྨིན་ཐུག་མེད་དུ་འབྱིན་པའི་རྩོད་པ་སྤང་བ་དང༌། ཀུན་གཞི་ཡོད་པར་གསུངས་པའི་ལུང་དང་འགལ་བའི་རྩོད་པ་སྤང་བའོ༑ ༑དང་པོ་ནི། གལ་ཏེ་ལས་ཀྱིས་རྣམ་སྨིན་ཐུག་མེད་དུ་འབྱིན་པར་འགྱུར་ཏེ། ལས་རང་བཞིན་གྱིས་མེད་ཀྱང་ལས་ཞིག་པས་འབྲས་བུ་སྐྱེད་པའི་ཕྱིར་རོ་ཞེ་ན། ཤེས་བྱ་ཆོས་ཅན། ལས་རང་བཞིན་གྱིས་མ་གྲུབ་ཅིང་ལས་ཞིག་པས་འབྲས་བུ་སྐྱེད་ཀྱང་ལས་ཀྱི་རྣམ་སྨིན་སྨིན་ཟིན་པ་ལས་སླར་ཡང་སྨིན་པ་མིན་པ་ཤེས་པར་གྱིས་ཤིག་སྟེ་མ་ཡིན་པར་ཐལ། སྐྲ་ཤད་སོགས་ཡུལ་ནི་རང་བཞིན་གྱིས་ཡོད་པ་ཉིད་མ་ཡིན་པར་མཚུངས་ཀྱང་རབ་རིབ་ཅན་གྱི་མིག་གིས་སྐྲ་ཤད་ལ་སོགས་པའི་རྣམ་པར་ནི་མཐོང་གི་གཞན་གྱི་དངོས་པོ་བོང་བུའི་རྭ་ལ་སོགས་པའི་རྣམ་པར་མཐོང་བ་མ་ཡིན་（༡༣བ）པའི་ཕྱིར། དེ་ཆོས་ཅན། རང་བཞིན་མེད་ཀྱང་རྣམ་སྨིན་མི་དགེ་བ་ཡིད་དུ་མི་འོང་བ་ནི་ནག་པོའི་ལས་ལས་འབྱུང་ཞིང༌།

རྣམ་སྨིན་དགེ་བ་ཡིད་དུ་འོང་བ་ཉིད་ནི་དགེ་བ་ལས་འབྱུང་བ་ཡིན་པར་ཚད་མས་མཐོང་བ་ཡིན་ཏེ། རང་བཞིན་མེད་ཀྱང་རབ་རིབ་ཅན་གྱིས་སྐྲ་ཤད་སོགས་མཐོང་ལ་རི་བོང་རྭ་ལ་སོགས་པ་མི་མཐོང་བའི་རྣམ་དབྱེ་སོ་སོར་ངེས་པ་དེའི་ཕྱིར་རོ། །དགེ་མི་དགེ་རང་བཞིན་གྱིས་མེད་པར་རྟོགས་པའི་བློ་ཅན་འཕགས་པ་སློབ་པ་རྣམས་ཆོས་ཅན། ཐར་པ་ཐོབ་པར་འགྱུར་ཏེ། ལས་ཀྱི་དེ་ཁོ་ན་ཉིད་མངོན་སུམ་དུ་རྟོགས་པའི་སློབ་པའི་སྐྱེས་བུ་ཡིན་པའི་ཕྱིར། ཤེས་བྱ་ཆོས་ཅན། བཅོམ་ལྡན་འདས་ཀྱིས་སོ་སོ་སྐྱེ་བོ་རྣམས་ལུང་ལ་མ་བརྟེན་པར་ལས་འབྲས་ཕྲ་མོ་རྣམས་སེམས་པ་སྟེ་དཔྱོད་པར་བྱེད་པའང་དགག་པ་མཛད་པའི་རྒྱུ་མཚན་ཡོད་དེ། གང་ཟག་དེས་དེ་ལྟར་དཔྱད་པ་ན་ལས་འབྲས་ཉམས་པར་འགྱུར་དུ་དོགས་ནས་དེ་ལྟར་དགག་པ་མཛད་པའི་ཕྱིར་རོ། །གཉིས་པ་ལ་གཉིས། ལུང་འགལ་སྤང་བའི་ཚིག་དོན་དངོས། དགོངས་པའི་དབང་གིས་གསུངས་པའི་དཔེ་བསྟན་པའོ། །དང་པོ་ནི། གལ་ཏེ་ཀུན་གཞི་མེད་ཀྱང་ལས་འབྲས་ཀྱི་འབྲེལ་བ་འཐད་ན། ཀུན་གཞི་ཡོད་པར་གསུངས་པའི་དགོངས་གཞི་སོགས་གང་ཡིན་ཞེ་ན། དགོངས་གཞི་ནི་སྟོང་པ་ཉིད་ལ་དགོངས་ནས་གསུངས་སོ། །དགོས་པ་ནི། ཤེས་བྱ་ཆོས་ཅན། ཀུན་གཞི་སོགས་མེད་ཀྱང་ཡོད་པ་ལྟར་གསུངས་བ་ལ་དགོས་པ་ཡོད་དེ། ཀུན་གཞི་རྣམ་ཤེས་ཡོད་ཅིང་གང་ཟག་ཉིད་རྫས་སུ་ཡོད་ལ་བདག་གིས་སྟོང་པའི་ཕུང་པོ་འདི་དག་འབའ་ཞིག་ཉིད་བདེན་པར་ཡོད་ཅེས་བསྟན་པ་འདི་ནི་སྔར་བཤད་པ་དེ་ལྟར་ཆེས་ཟབ་བའི་དོན་རེ་ཞིག་རིག་ཅིང་རྟོགས་པར་མི་འགྱུར་བའི་གདུལ་བྱ་གང་ཡིན་པ་དེ་ལ་དགོངས་ཏེ་གསུངས་པའི་ཕྱིར། གཉིས་པ་ནི། དེ་ཆོས་ཅན། དངོས་པོ་རྣམས་རང་བཞིན་གྱིས་མེད་མོད་ཀྱི་འོན་ཀྱང་རང་བཞིན་གྱིས་ཡོད་ཅེས་དྲང་དོན་ཉིད་དུ་བསྟན་པ་ཡིན་ཏེ། ཇི་ལྟར་འཇིག་ཚོགས་སུ་ལྟ་བ་དང་བྲལ་ཡང་སངས་རྒྱས་ཀྱིས་ང་དང་ང་ཡིར་ཞེས་བསྟན་པ་དེ་བཞིན་དུ་དེ་ལྟར་གསུངས་པ་ནི་གདུལ་བྱ་རིམ་གྱིས་དེ་ཁོ་ན་ཉིད་ལ་དཀྲི་བའི་ཐབས་མཁས་ཡིན་པའི་ཕྱིར་རོ།

། གཉིས་པ་སེམས་ཙམ་པའི་ལུགས་བྱེ་བྲག་ཏུ་དགག་པ་ལ་གསུམ། ཕྱི་རོལ་མེད་པའི་ཤེས་པ་རང་བཞིན་གྱིས་གྲུབ་པ་དགག གཞན་དབང་རང་བཞིན་གྱིས་གྲུབ་པའི་སྒྲུབ་བྱེད་ཚད་མ་དགག སེམས་ཙམ་དུ་གསུངས་པའི་ཙམ་གྱི་སྒྲས་ཕྱི་དོན་འགོག་པ་མ་ཡིན་པར་བསྟན་པའོ། །དང་པོ་ལ་གཉིས། གཞན་ལུགས་བརྗཽད་པ་དང༌༑ ལུགས་དེ་དགག་པའོ། །དང་པོ་ནི། ཤེས་རབ་ལྷག་པ་ལ་གནས་པའི་བྱང་ཆུབ་སེམས་དཔའ་ས་དྲུག་པ་བ་དེས་རྣམ་ཤེས་ཙམ་གྱི་སྟེང་དུ་དེ་ཁོ་ན་ཉིད་རྟོགས་པར་འགྱུར་ཏེ། གཟུང་བ་རྫས་གཞན་མེད་པར་དེ་འཛིན་པ་རྫས་གཞན་མ་མཐོང་ཞིང༌༑ སྲིད་གསུམ་རྣམ་ཤེས་（༡༤ན）ཙམ་མོ་ཞེས་རབ་ཏུ་རྟོགས་ཤིང་གོམས་པས་མངོན་དུ་གྱུར་པའི་ཕྱིར་རོ། །ཕྱི་རོལ་མེད་ཀྱང་དོན་སྣང་གི་ཤེས་པ་སྐྱེ་བའི་རྒྱུ་ནི། དཔེ་ཇི་ལྟར་ན་རླུང་གིས་བསྐུལ་བས་རྒྱ་མཚོ་ནི་ཆེ་ལས་ཆུ་རླབས་འབྱུང་བ་དེ་བཞིན་དུ་ཕྱི་ནང་གི་དངོས་པོ་ཀུན་གྱི་ས་བོན་ཀུན་གཞི་རྣམ་ཤེས་ཞེས་བྱ་བ་ལས་བཞག་པའི་རང་གི་ནུས་པ་ཡོངས་སུ་སྨིན་པ་ལས་དོན་སྣང་གི་རྣམ་ཤེས་ཙམ་ཞིག་འབྱུང་ཞིང་བྱིས་པ་རྣམས་ཕྱི་རོལ་ཏུ་ཞེན་པར་བྱེད་དོ། །གསུང་རབ་ཀྱི་དགོངས་པ་དེ་ལྟར་ཡིན་པ་དེའི་ཕྱིར་གཞན་གྱི་དབང་གི་ངོ་བོ་རང་བཞིན་གྱིས་གྲུབ་པ་གང་ཡིན་པ་འདི་ངེས་པར་ཁས་བླང་བར་བྱ་སྟེ། དངོས་པོ་བཏགས་པར་ཡོད་པའི་རྒྱུ་སྟེ་གཞིར་འགྱུར་ཕྱི་རོལ་གྱི་དོན་བཟུང་བ་མེད་པར་བག་ཆགས་ལས་འབྱུང་བར་འགྱུར་ལ་རང་བཞིན་གྱིས་ཡོད་པར་དོན་དམ་པར་སྒྲ་རྟོག་གི་སྤྲོས་པ་ཀུན་གྱི་ཡུལ་མིན་པའི་རང་བཞིན་ཅན་དུ་ཡོད་དོ་ཞེ་ན། གཉིས་པ་ལ་གཉིས། དགག་པ་རྒྱས་པར་བརྗོད་པ་དང༌། དེ་ལྟར་བཀག་པའི་མཇུག་བསྡུ་བའོ། །དང་པོ་ལ་གསུམ། ཕྱི་རོལ་མེད་པའི་ཤེས་པ་རང་བཞིན་གྱིས་གྲུབ་པའི་དཔེ་དགག བག་ཆགས་ཀྱི་ནུས་པ་ལས་དོན་གྱིས་སྟོང་པའི་ཤེས་སྐྱེད་པའི་དོན་དགག དེ་ལྟར་བཀག་པ་དང༌། མི་སྡུག་པ་སྒོམ་པ་གཉིས་མི་འགལ་བར་སྟོན་པའོ། །དང་པོ་ལ་གཉིས།

རྨི་ལམ་གྱི་དཔེ་དགག་པ། སྐྲ་ཤད་མཐོང་བའི་དཔེ་དགག་པའོ། ། དང་པོ་ལ་གསུམ། རྨི་ལམ་གྱི་དཔེས་ཤེས་པ་རང་བཞིན་གྱིས་ཡོད་པ་མི་འགྲུབ་པ། རྨི་ལམ་གྱི་དཔེས་སད་དུས་སུ་ཕྱི་རོལ་མེད་པར་མི་འགྲུབ་པ། རྨི་ལམ་གྱི་དཔེས་དངོས་པོ་ཐམས་ཅད་རྫུན་པར་འགྲུབ་པའོ།། དང་པོ་ནི། ཕྱི་རོལ་མེད་ལ་སེམས་རང་བཞིན་ཡོད་པའི་དཔེ་ནི་གང་དུ་ཡོད་ཅེས་དྲིས་པས། སེམས་ཙམ་པ་ན་རེ། རྨི་ལམ་དུ་གླང་པོ་ཆེ་ཁྱུ་འཁྲིགས་པར་སྣང་བ་ཇི་ལྟ་བ་བཞིན་དུའོ་ཞེ་ན། དེ་ཡང་བསམ་ཞིང་དཔྱད་པར་བྱའོ། །ཇི་ལྟར་ཞེ་ན། སེམས་ཙམ་པ་ཆོས་ཅན། ཁྱོད་ཀྱིས་རྒོལ་ཕྱི་རྒོལ་གཉིས་ཀ་ལ་ཤེས་པ་རང་བཞིན་གྱིས་ཡོད་པར་གྲུབ་པའི་དཔེ་ཡོད་པ་མིན་པར་ཐལ། གང་གི་ཚེ་ངེད་དབུ་མ་བའི་ངོར་རྨི་ལམ་ན་ཡང་སེམས་རང་བཞིན་གྱིས་ཡོད་པ་མིན་པ་དེའི་ཚེ་སྟེ་དེའི་ཕྱིར༑ གལ་ཏེ་སད་པའི་ཚེ་རྨི་ལམ་དྲན་པ་མེད་པར་འགྱུར་ཏེ། རྨི་ལམ་དུ་ཤེས་པ་རང་བཞིན་གྱིས་གྲུབ་པ་མེད་པའི་ཕྱིར་རོ་ཞེ་ན། གལ་ཏེ་སད་པའི་ཚེ་རྨི་ལམ་དྲན་པའི་རྟགས་ལས་རྨི་ལམ་གྱི་ཡིད་ཤེས་རང་བཞིན་གྱིས་ཡོད་ན་སེམས་ཙམ་པ་ཆོས་ཅན། རྨི་ལམ་གྱི་ཤེས་པ་དེ་བཞིན་དུ་རྨི་ལམ་གྱི་ཡུལ་ཕྱི་རོལ་གླང་པོ་ཆེ་ལ་སོགས་པ་ཡང་ཡོད་པར་འགྱུར་བར་ཐལ། ཇི་ལྟར་ཁྱོད་ཀྱི་སད་པའི་ཚེ་ངས་རྨི་ལམ་དུ་མཐོང་ངོ་སྙམ་པའི་ཡུལ་ཅན་གྱི་དྲན་པ་དེ་འདྲ་བ་ཕྱི་རོལ་ཡུལ་ལ་ཡང་དྲན་པ་ཡོད་པ་ཡིན་པའི་ཕྱིར་རོ། །གཉིས་པ་ནི། གལ་ཏེ་གཉིད་ལོག་པ་ན་མིག་གི་བློ་（༡༤བ）མི་སྲིད་པས། གཟུང་བྱ་ཡོད་པ་མ་ཡིན་ཞིང༌། ཡིད་ཀྱི་ཤེས་པ་ཁོ་ན་ཡོད་ལ་ཡིད་ཤེས་ལ་གཟུགས་དེའི་རྣམ་པ་སྣང་བ་ཙམ་ལ་ཕྱི་རོལ་ཉིད་དུ་ཞེན་པ་ནི་བཟློག་ཏུ་མེད་པར་འབྱུང་ངོ༌། །རྨི་ལམ་ཇི་ལྟ་བ་དེ་བཞིན་དུ་སད་པའི་སྐབས་འདོད་དོ་ཞེ་ན། དེ་ཆོས་ཅན༑ ཇི་ལྟར་ཁྱོད་ཀྱི་ལྟར་ན་རྨི་ལམ་དུ་ཕྱི་རོལ་གྱི་ཡུལ་མ་སྐྱེས་པ་དེ་བཞིན་དུ་ཡིད་ཤེས་ཀྱང་རང་བཞིན་གྱིས་སྐྱེས་པ་མ་ཡིན་པར་ཐལ།

སད་པའི་ཚེ་མིག་དང་གཟུགས་དང་ཡིད་གསུམ་སྣང་བ་དེ་བཞིན་དུ་རྨི་ལམ་དུ་ཡང་གསུམ་པོ་དེ་དམིགས་ལ་དེའི་ཚེ། མིག་དང་མིག་གི་ཡུལ་དང་ཡུལ་དབང་དེས་སྐྱེད་པའི་སེམས་མིག་གི་རྣམ་ཤེས་གསུམ་པོ་ཐམས་ཅད་ཀྱང་ནི་རྫུན་པ་སྟེ་རང་བཞིན་གྱིས་མ་གྲུབ་པར་མཚུངས་པ་ཡིན་པའི་ཕྱིར། དེ་ཆོས་ཅན། རྣ་སོགས་ལྷག་མ་གསུམ་པོ་ལའང་རང་བཞིན་གྱིས་སྐྱེ་བ་ཡོད་མེད་ཀྱི་ཁྱད་པར་མེད་པར་ཐལ། རང་བཞིན་གྱིས་མེད་པར་མཚུངས་པའི་ཕྱིར། གསུམ་པ་ནི། ཤེས་བྱ་ཆོས་ཅན། ཕྱི་རོལ་མེད་པའི་སེམས་དེ་རང་བཞིན་གྱིས་ཡོད་པ་མ་ཡིན་པར་ཐལ། ཇི་ལྟར་རྨི་ལམ་དེ་བཞིན་དུ་སད་པའི་སྐབས་འདིར་ཡང་དངོས་པོ་རྣམས་རྫུན་པ་ཡིན་པའི་ཕྱིར༑ སྤྱོད་ཡུལ་གཟུགས་སོགས་རང་བཞིན་གྱིས་མེད་ཅིང་དབང་པོ་རྣམས་ཀྱང་རང་བཞིན་གྱི་སྐྱེ་བ་མེད་པར་ཐལ། དེ་དག་ཀྱང་རྫུན་པ་ཡིན་པའི་ཕྱིར། དེ་ཆོས་ཅན༑ དོན་དང་ཤེས་པ་བདེན་རྫུན་གྱི་ཁྱད་པར་ཅུང་ཟད་ཀྱང་མེད་པར་ཐལ། འཇིག་རྟེན་འདི་ན་ཇི་ལྟར་མ་རིག་པའི་གཉིད་ལས་མ་སད་ཅིང་གཉིད་ཐ་མལ་བ་ལས་སད་པ་འགའ་ཞིག་ལ་ཡུལ་དབང་རྣམ་ཤེས་གསུམ་ཆར་ཡོད་པ་དེ་བཞིན་ཇི་སྲིད་དུ་གཉིད་མ་སད་པ་དེ་སྲིད་དུ་དེ་ལ་ཡུལ་དབང་རྣམ་ཤེས་གསུམ་པོ་ཡོད་ཅིང་གཉིད་སད་པར་གྱུར་པ་ན་རྨི་ལམ་གྱི་གསུམ་ཆར་ཡོད་པ་མ་ཡིན་པ་ལྟར་གཏི་མུག་གི་གཉིད་ཟད་པ་ལས་ཆོས་ཉིད་མངོན་སུམ་དུ་གཟིགས་པའི་མཉམ་བཞག་གི་ངོར་ཡུལ་དབང་རྣམ་ཤེས་གསུམ་པོ་དེ་སད་པའི་དུས་དེ་བཞིན་དུ་བདེན་པར་སྣང་བ་མ་ཡིན་པའི་ཕྱིར། གཉིས་པ་ནི། གལ་ཏེ་ཕྱི་རོལ་གྱི་དོན་མེད་པའི་ཤེས་པ་རང་བཞིན་གྱྀས་ཡོད་དེ། སྐྲ་ཤད་འཛག་སྣང་གི་དབང་ཤེས་བཞིན་ནོ་ཞེ་ན། ཤེས་བྱ་ཆོས་ཅན། རབ་རིབ་ཅན་གྱི་ཤེས་པ་དེ་ཕྱི་རོལ་མེད་པའི་ཤེས་པ་རང་བཞིན་གྱིས་ཡོད་པར་སྒྲུབ་པའི་དཔེར་མི་རུང་བར་ཐལ། མིག་གི་དབང་པོ་རབ་རིབ་དང་བཅས་པ་ལ་བློ་གང་གིས་རབ་རིབ་ཀྱི་མཐུ་ལས་སྐྲ་ཤད་རྣམས་གང་མཐོང་བ་ན་བློ་དེ་ལ་ལྟོས་ནས་ཡུལ་ཡུལ་ཅན་གཉིས་ཆར་ཡང་བདེན་པ་སྟེ་ཡོད་ལ།

དོན་གསལ་མཐོང་བ་རབ་རིབ་དང་བྲལ་བ་ལ་ལྟོས་ནས་ཡུལ་ཡུལ་ཅན་གཉིས་ཀའང་རྫུན་པ་སྟེ་རང་བཞིན་གྱིས་མ་སྐྱེས་པ་ཡིན་པའི་ཕྱིར། གལ་ཏེ་ཤེས་བྱས་སྐྲ་ཤད་མེད་པར་སྐྲ་ཤད་འཛག་སྣང་གི་བློ་རང་བཞིན་གྱི་སྐྱེ་བ་ཡོད་ན། ཤེས་བྱ་ཆོས་ཅན། སྐྲ་ཤད་མཐོང་བ་དེའི་ཡུལ་དེར་མིག་ནི་རྗེས་སུ་འབྲེལ་བ་སྟེ་གཏད་པའི་（༡༥ན）རབ་རིབ་མེད་པ་ལའང་སྐྲ་ཤད་མཐོང་བའི་བློ་སྐྱེ་བར་འགྱུར་ཏེ། ཡུལ་མེད་པའི་ཤེས་པ་རང་བཞིན་གྱིས་ཡོད་པར་མཚུངས་པའི་ཕྱིར་རོ། །དེས་ན་ཕྱི་རོལ་མེད་པའི་ཤེས་པ་དེ་རང་བཞིན་གྱིས་ཡོད་པ་མ་ཡིན་པར་ཐལ། རབ་རིབ་དང་བྲལ་བ་ལ་སྐྲ་ཤད་འཛག་སྣང་གི་བློ་སྐྱེ་བ་དེ་ལྟ་མ་ཡིན་པ་དེའི་ཕྱིར་རོ། །གཉིས་པ་ལ་གསུམ། བག་ཆགས་སྨིན་མ་སྨིན་ཉིད་ལས་དོན་སྣང་གི་རྣམ་ཤེས་སྐྱེ་བ་དང་མི་སྐྱེ་བ་དགག་པ། སླར་ཡང་ཕྱི་རོལ་མེད་པར་རྣམ་ཤེས་ཡོད་ཚུལ་བརྗོད་པ་དགག་པ། སེམས་ཙམ་གྱི་ལུགས་བཀག་པ་ལུང་གི་གནོད་པ་མེད་པར་བསྟན་པའོ། །དང་པོ་ལ་གཉིས། གཞན་ལུགས་བརྗོད་པ་དང༌། ལུགས་དེ་དགག་པའོ། །དང་པོ་ནི། ཤེས་བྱ་སྐྲ་ཤད་ཡོད་པའི་དངོས་པོ་དང་བྲལ་བ་ཙམ་ལས་དེར་སྣང་གི་བློ་མི་སྐྱེ་བ་མ་ཡིན་ནོ། །རྒྱུ་མཚན་གང་གི་ཕྱིར་ན་རབ་རིབ་མེད་པར་ཡུལ་མཐོང་བ་དག་ལ་སྐྲར་སྣང་གི་བློའི་ནུས་པ་བག་ཆགས་ནི་སྨིན་པ་མེད་པ་དེའི་ཕྱིར་རབ་རིབ་མེད་པ་དེ་ལ་སྐྲ་ཤད་སྣང་བའི་བློ་སྐྱེ་བར་མི་འགྱུར་བ་ཡིན་ནོ། །ཞེ་ན།གཉིས་པ་ལ་གཉིས། མདོར་བསྟན་པ་དང་རྒྱས་པར་བཤད་པའོ། །དང་པོ་ནི་ཤེས་བྱ་ཆོས་ཅན། ནུས་པ་རང་བཞིན་གྱིས་གྲུབ་པའི་དབང་གིས་སྐྲ་སྣང་གི་བློ་སྐྱེ་བ་འདི་ནི་གྲུབ་པ་མ་ཡིན་པར་ཐལ། ནུས་པ་རང་བཞིན་གྱིས་གྲུབ་པ་དེ་མེད་པས་སོ། །གཉིས་པ་ལ་གསུམ། ད་ལྟ་བ་ལ་ནུས་པ་རང་བཞིན་གྱིས་གྲུབ་པ་དགག མ་འོངས་པའི་ནུས་པ་རང་བཞིན་གྱིས་གྲུབ་པ་དགག འདས་པ་ལ་ནུས་པ་རང་བཞིན་གྱིས་གྲུབ་པ་དགག་པའོ། །དང་པོ་ནི། ཤེས་བྱ་ཆོས་ཅན། རྣམ་ཤེས་སྐྱེས་པ་ད་ལྟ་བ་ལ་ནུས་པ་ངོ་བོ་ཉིད་ཀྱིས་གྲུབ་པ་སྲིད་པ་ཉིད་ཡོད་པ་མ་ཡིན་པར་ཐལ།

གལ་ཏེ་ཡོད་ན་རྣམ་ཤེས་དེ་རྒྱུ་མེད་པའམ། རྒྱུས་སྐྱེད་པ་དགོས་པ་མེད་པར་འགྱུར་བའི་ཕྱིར་རོ། །གཉིས་པ་ནི། ཤེས་བྱ་ཆོས་ཅན། མ་སྐྱེས་པ་མ་འོངས་པའི་ངོ་བོ་ལའང་ནུས་པ་རང་བཞིན་གྱིས་མེད་པ་མ་ཡིན་ཏེ། ཁྱད་པར་རྣམ་ཤེས་མེད་པར་དེས་ཁྱད་པར་དུ་བྱས་པ་ཅན་གྱི་ནུས་པ་ཡོད་པ་མ་ཡིན་པའི་ཕྱིར། གཞན་དུ་ན་མོ་གཤམ་གྱི་བུ་ལའང་ནུས་པ་དེ་ནི་ཡོད་པར་ཐལ། རྣམ་ཤེས་མེད་པར་རྣམ་ཤེས་ཀྱི་ནུས་པ་རང་བཞིན་གྱིས་གྲུབ་པའི་ཕྱིར། གལ་ཏེ་སྐྱོན་མེད་དེ་འབྱུང་བར་འགྱུར་བའི་རྣམ་ཤེས་ལ་བསམས་ནས་རྣམ་ཤེས་ཀྱི་ནུས་པ་ཞེས་བསྙད་པར་འདོད་དོ་ཞེ་ན། ཤེས་བྱ་ཆོས་ཅན། རྣམ་ཤེས་འདི་ཡི་འབྱུང་བར་འགྱུར་བ་རང་བཞིན་གྱིས་མེད་པར་ཐལ། རྣམ་ཤེས་འབྱུང་འགྱུར་སྐྱེད་པའི་ནུས་པ་རང་བཞིན་གྱིས་མེད་པར་གྲུབ་པའི་ཕྱིར། དེས་ན་ཤེས་བྱ་ཆོས་ཅན། རྣམ་ཤེས་རང་བཞིན་གྱིས་གྲུབ་པ་མ་ཡིན་པ་ཉིད་ཞེས་དམ་པ་རྣམས་ཀྱིས་གསུངས་ཏེ་རྣམ་ཤེས་དང་ནུས་པ་ཕན་ཚུན་དོན་ལ་བརྟེན་པའི་ལྟོས་པ་ཙམ་གྱིས་འགྲུབ་པར་འགྱུར་བའི་ཕྱིར་རོ། །གསུམ་པ་ནི། གལ་ཏེ་རྣམ་ཤེས་སྔ་མ་འགགས་བཞིན་པའི་ནུས་པ་སྨིན་པ་ལས་རྣམ་ཤེས་འབྱུང་བར་འགྱུར་ན། འབྲེལ་མེད་གཞན་གྱི་ནུས་པ་ལས་རྣམ་ཤེས་གཞན་འབྱུང་བར་འགྱུར་བར་ཐལ། རྒྱུན་ཅན་སྐད་ཅིག་མ་རྣམས་རིམ་གྱིས་འབྱུང་བ་དང་སྔ་ཕྱི་ཕན་ཚུན་ངོ་བོ་ཉིད་ཀྱིས་ཐ་དད་པ་ཡོད་པའི་ཕྱིར། འདོད་ན་དེའི་ཕྱིར་དངོས་པོ་ཐམས་ཅད་ཀྱི་འབྲེལ་མེད་ཀྱི་རྒྱུ་ཀུན་ལས་འབྱུང་བར་འགྱུར་རོ༑ ༑གལ་ཏེ་སྐད་ཅིག་སྔ་ཕྱི་རིམ་གྱིས་འབྱུང་བ་དེར་ནི་རྒྱུན་ཅན་རྣམས་རང་བཞིན་གྱིས་ཐ་དད་པར་ཡོད་མོད་ཀྱི་འོན་ཀྱང་སྔ་ཕྱི་བ་དེ་དག་ལ་རྒྱུན་ཐ་དད་པ་མེད་པའི་རྒྱུན་ནི་གཅིག་ཡིན་པ་དེའི་ཕྱིར། ཐམས་ཅད་ལས་ཐམས་ཅད་སྐྱེ་བར་འགྱུར་བའི་ཉེས་པ་མེད་དོ་ཞཻ་ན། ཤེས་བྱ་ཆོས་ཅན། རྣམ་ཤེས་སྔ་ཕྱི་བ་ལ་རྗེས་སུ་འགྲོ་བའི་རྒྱུན་འདི་ནི་བསྒྲུབ་བྱ་རྒྱུན་ཅན་རང་བཞིན་གྱིས་མ་གྲུབ་པ་དང་མཚུངས་པར་ཐལ།

རྒྱུན་རང་བཞིན་གྱིས་མ་གྲུབ་པའི་ཕྱིར། སྐད་ཅིག་སྔ་ཕྱི་བ་གང་དག་རང་གི་མཚན་ཉིད་ཀྱིས་གྲུབ་པའི་སོ་སོ་བ་དེ་དག་ལ་རྒྱུད་གཅིག་ཏུ་གཏོགས་པ་རིགས་པ་མ་ཡིན་པར་ཐལ། རྣམ་ཤེས་རང་བཞིན་གྱིས་ཐ་དད་པ་རྣམས་ལ་ཐ་མི་དད་པའི་རྒྱུན་འཇུག་པའི་གོ་སྐབས་མི་རིགས་པའི་ཕྱིར་རོ། ། དཔེར་ན་བྱམས་པ་དང་ཉེར་སྦས་ལ་བརྟེན་པའི་ཆོས་རྣམས་ནི་ལྟོས་མེད་ཀྱི་གཞན་ཉིད་ཡིན་པའི་ཕྱིར་ན་རྒྱུད་གཅིག་ཏུ་གཏོགས་པ་མ་ཡིན་པ་བཞིན་ནོ། །གཉིས་པ་ལ་གཉིས། གཞན་གྱི་ལུགས་བརྗོད་པ་དང༌། ལུགས་དེ་དགག་པའོ༑ ༑དང་པོ་ནི། མིག་བློའི་སྐྱེ་བའི་རང་གི་ནུས་པ་གང་ཞིག་ཀུན་གཞི་ལ་རང་འགག་བཞིན་པ་ན་རྣམ་ཤེས་གཞན་གྱིས་དེ་མ་ཐག་ཏུ་ནུས་པ་ཀུན་ནས་འཇོག་པར་བྱེད་ཅིང༌། ནུས་པ་སྨིན་པ་ལས་མིག་གི་རྣམ་ཤེས་ཕྱི་མ་སྐྱེ་བར་འགྱུར་ཞིང་མིག་རང་གི་རྣམ་ཤེས་ཀྱི་དངོས་ཀྱི་རྟེན་དུ་གྱུར་པའི་ནུས་པ་དེ་ལ་མིག་གི་དབང་པོ་གཟུགས་ཅན་ཞེས་བྱ་བར་རྟོགས་ལ་རྣམ་ཤེས་ལས་ངོ་བོ་ཐ་དད་པའི་མིག་དབང་ནི་མེད་དོ། །དེ་བཞིན་དུ་དབང་པོ་གཞན་ལྔ་ལ་ཡང་ཤེས་པར་བྱའོ། ། དེ་ནི་བདག་རྐྱེན་གྱི་འཇོག་ཚུལ་ལོ། །དམིགས་རྐྱེན་གྱི་འཇོག་ཚུལ་ནི། འཇིག་རྟེན་འདི་ན་དབང་པོ་ལྔ་ལས་བྱུང་བའི་རྣམ་པར་རིག་པ་ལྔ་ཕྱི་རོལ་གྱི་གཟུང་བ་མེད་པར་རྣམ་ཤེས་རང་གི་ས་བོན་སྨིན་པ་ལས་སྔོ་སོགས་སུ་སྣང་བ་ཉིད་འབྱུང་བར་མ་རྟོགས་ནས་སྐྱེ་བོས་སེམས་སྔོ་སོགས་སུ་སྣང་བ་ལ་ཕྱི་རོལ་གྱི་གཟུང་བར་ཁས་ལེན་པ་སྟེ་ཞེན་ནོ། །དེས་ན་རྣམ་ཤེས་ལས་དོན་གཞན་པའི་ཕྱི་རོལ་མེད་དོ།། གཞན་ཡང་རྨི་ལམ་ན་ནི་བཟུང་དོན་གཞན་མེད་པར་རང་གི་ནུས་པ་སྨིན་པ་ལས་གཟུགས་སོགས་དེ་ཡི་རྣམ་པ་ཅན་གྱི་སེམས་འབྱུང་བ་ཇི་ལྟ་བ་དེ་བཞིན་དུ་སད་པའི་སྐབས་ལའང་འདིར་ཕྱི་རོལ་གྱི་དོན་མེད་པར་ཡིད་ནི་ཡོད་དོ་ཞེ་ན། གཉིས་པ་ནི། ཤེས་བྱ་ཆོས་ཅན། ཇི་ལྟར་མིག་དབང་མེད་པར་རྨི་ལམ་དུ་སྔོ་སོགས་སྣང་བའི་ཡིད་ཤེས་ཀྱི་སེམས་འབྱུང་བ་དེ་ལྟར་དུ་སད་པའི་སྐབས་（༡༦ན）འདིར་ཡང་མིག་དབང་མེད་པར་རྣམ་ཤེས་རང་གི་ས་བོན་བག་ཆགས་སྨིན་པ་ལས་ལོང་བ་ལ་གཟུགས་སོགས་གསལ་སྣང་གི་ཤེས་པ་ཅིའི་ཕྱིར་མི་སྐྱེ་སྟེ་སྐྱེ་རིགས་པར་ཐལ༑

རྨི་ལམ་དུ་མིག་དབང་མེད་བར་གཟུགས་སོགས་གསལ་སྣང་གི་ཤེས་པ་རང་བཞིན་གྱིས་སྐྱེ་བ་གང་ཞིག རྨི་ལམ་དང་སད་པའི་ལོང་བ་གཉིས་ཀར་ཡང་མིག་དབང་རང་བཞིན་གྱིས་མེད་པར་མཚུངས་པའི་ཕྱིར། གལ་ཏེ་ཁྱོད་ལྟར་རྨི་ལམ་དུ་དྲུག་པ་ཡིད་ཤེས་ཀྱི་ནུས་པ་སྨིན་པ་ཡོད་ལ་སད་པ་ལ་མེད་པར་གྱུར་པས་མི་མཚུངས་སོ། །ཞེ་ན། ཇི་ལྟར་སད་པའི་སྐབས་འདིར་ལོང་བ་ལ་དྲུག་པ་ཡིད་ཤེས་ལ་གཟུགས་གསལ་བར་སྣང་བའི་ནུས་པ་སྨིན་པ་མེད་པ་དེ་ལྟར་རྨི་ལམ་གྱི་ཚེ་ཡང་རང་བཞིན་གྱིས་མེད་དོ་ཞེས་ཅིས་མི་རིགས་ཏེ་རིགས་པར་ཐལ། དེ་གཉིས་ཀའི་སྐབས་སུ་མིག་དབང་རང་བཞིན་གྱིས་མེད་པར་མཚུངས་པའི་ཕྱིར། ཇི་ལྟར་མིག་མེད་པ་ལོང་བ་འདི་ཡི་གཉིད་ནི་བག་ཆགས་སྨིན་པ་དོན་གསལ་བར་སྣང་བའི་ཤེས་པའི་རྒྱུ་མིན་པ་ལྟར། རྨི་ལམ་དུ་ཡང་གཉིད་ནི་དོན་སྣང་གི་བག་ཆགས་སྨིན་པའི་རྒྱུར་རང་བཞིན་གྱིས་ཡོད་པ་མ་ཡིན་པར་ཐལ། དོན་སྣང་གི་ཤེས་པ་རང་བཞིན་གྱིས་གྲུབ་པ་སྐྱེ་ན་བག་ཆགས་སྨིན་པ་ལ་མི་ལྟོས་པའི་ཕྱིར་རོ༑ ༑རྨི་ལམ་དུ་ཡང་སད་པ་དེ་ལྟར་ཡུལ་གྱི་དངོས་པོ་དང་མིག་ནི་གཟུགས་སོགས་རྫུན་པའི་ཡུལ་ཅན་རྟོགས་པའི་རྒྱུར་ཁས་བླང་བར་བྱ་སྟེ། ནུས་པ་སྒྱུ་མ་ལྟ་བུ་ལས་རྣམ་ཤེས་སྒྱུ་མ་ལྟ་བུ་འབྱུང་བ་དེའི་ཕྱིར། རྣམ་པར་རིག་པ་ཙམ་དུ་སྨྲ་བའི་རྩོད་པ་འདི་སེལ་བར་བྱེད་ནུས་ཏེ། སེམས་ཙམ་པ་འདི་ཡིས་དབུ་མ་བ་ལ་ལན་ནི་གང་དང་གང་བཏབ་པ་དེ་ནི་དམ་བཅའ་བསྒྲུབ་བྱ་མ་གྲུབ་པ་དང་མཚུངས་པར་མཐོང་བས་སོ། །གསུམ་པ་ནི། དེ་ཆོས་ཅན། དངོས་པོ་བདེན་པ་བ་བཀག་པ་ལ་ལུང་གིས་གནོད་པ་མ་ཡིན་བར་ཐལ། སངས་རྒྱས་རྣམས་ཀྱིས་གསུང་རབ་འགར་ཡང་དངོས་པོ་བདེན་པར་ཡོད་པར་གཟིགས་ནས་མ་བསྟན་པའི་ཕྱིར། གསུམ་པ་ནི༑ དེ་ཆོས་ཅན་ས་གཞི་ཀེང་རུས་ཀྱིས་གང་བར་མཐོང་བའི་རྣལ་འབྱོར་པའི་ཤེས་པ་དེ་ཡང་ཕྱི་རོལ་མེད་པའི་ཤེས་པ་བདེན་གྲུབ་ཀྱི་དཔེར་མི་རུང་བར་ཐལ། རྣལ་འབྱོར་པ་ཡི་བླ་མའི་མན་ངག་ལས་མི་སྡུག་པ་སྒོམ་པ་ན་ས་གཞི་ཀེང་རུས་ཀྱི་གང་བར་མཐོང་བ་གང་ཡིན་པ་དེར་ཡང་ཡུལ་དབང་རྣམ་ཤེས་གསུམ་ཆར་རང་བཞིན་གྱིས་སྐྱེ་བ་མེད་པར་མཐོང་བའི་ཕྱིར།

རྟགས་གྲུབ་སྟཻ། ཏིང་ངེ་འཛིན་དེ་ནི་ལོག་པ་དེ་ཁོ་ན་ཉིད་མ་ཡིན་པ་ཡིད་ལ་བྱེད་པར་བསྟན་པའི་ཕྱིར་རོ། །དེ་ཆོས་ཅན༑ མི་སྡུག་པ་སྒོམ་པའི་ཡུལ་དེ་ཅིག་ཤོས་རྣལ་འབྱོར་པ་མ་ཡིན་པ་ཉིད་ཀྱིས་བློ་ཡིད་གཏད་པ་ལ་ཡང་ཀེང་རུས་རྟོགས་པའི་བློ་སྐྱེ་བར་འགྱུར་ཏེ། དབང་པོའི་བློའི་ཡུལ་སྣང་རུང་རྣམས་ཇི་ལྟ་བ་དེ་ལྟར་མི་སྡུག་པ་སྒོམ་པའི་ཡིད་ཀྱི་ཡུལ་ཡང་ཡང་དག་པར་འགྲུབ་པར་འགྱུར་（༡༦བ）བའི་ཕྱིར་རོ། །དེ་བཞིན་ཞེས་པ་ནི་སྣང་རུང་གི་ཡུལ་དེར་ཡིད་གཏད་པ་ན་དེར་སྣང་གི་ཤེས་པ་སྐྱེ་དེ་བཞིན་ཞེས་དཔེར་བསྟན་ཏོ། །ཏིང་ངེ་འཛིན་དེ་ནི་ཆོས་ཅན། རྫུན་པ་སྟེ་ལོག་པའི་དོན་ཡིད་ལ་བྱེད་པར་ཡང་མི་འགྱུར་ཐལ། ཕྱི་རོལ་མེད་པའི་ཤེས་པ་བདེན་གྲུབ་ཀྱི་དཔེ་ཡང་དག་ཡིན་པའི་ཕྱིར། ཤེས་བྱ་ཆོས་ཅན། སྒྱུ་མ་དང་གཟུགས་བརྙན་སོགས་སྣང་བའི་ཤེས་པ་ཡང་ཕྱི་རོལ་མེད་པའི་ཤེས་པ་བདེན་གྲུབ་ཀྱི་དཔེར་མི་རུང་བར་ཐལ༑ དེ་དག་ཀྱང་རབ་རིབ་དང་ལྡན་པའི་དབང་པོ་ཅན་དང་མཚུངས་པའི་ཕྱིར། ཆུ་འབབ་ཀླུང་ལ་ཡི་དྭགས་རྣག་བློ་སྐྱེ་བ་ཡང་ཤེས་པ་བདེན་གྲུབ་ཀྱི་དཔེར་མི་རུང་བར་ཐལ། རྟགས་སྔ་མ་དེའི་ཕྱིར་རོ། །གཉིས་པ་ནི། དེ་ཆོས་ཅན། མདོར་ན་ཤེས་བྱ་དོན་རང་བཞིན་གྱིས་མེད་པ་ཇི་ལྟ་བ་དེ་བཞིན་དོན་སྣང་གི་བློ་ཡང་རང་བཞིན་གྱིས་མེད་ཅེས་དོན་འདི་ཤེས་པར་གྱིས་ཤིག དོན་ཤེས་གཉིས་རང་བཞིན་གྱིས་མ་གྲུབ་པར་མཚུངས་པའི་ཕྱིར་རོ། །གཉིས་པ་ལ་བཞི། གཞན་དབང་གི་སྒྲུབ་བྱེད་རང་རིག་དགག་པ། སེམས་ཙམ་པའི་ལུགས་བདེན་པ་གཉིས་ཆར་ལས་ཉམས་པར་བསྟན་པ། དེས་ན་ཀླུ་སྒྲུབ་ཀྱི་ལུགས་ཁོ་ནའི་རྗེས་སུ་འབྲང་བར་རིགས་པ། གཞན་དབང་དང་འཇིག་རྟེན་པའི་ཐ་སྙད་འགོག་པ་གཉིས་མི་མཚུངས་པར་བསྟན་པའོ། །དང་པོ་ལ་བཞི། གཞན་དབང་གི་སྒྲུབ་བྱེད་དྲིས་ནས་དེ་མི་འཐད་པར་བསྟན་པ། དེ་འཐད་པའི་གཞན་གྱི་ལན་དགག་པ། རིགས་པ་གཞན་གྱིས་ཀྱང་རང་རིག་མི་འཐད་པར་བསྟན་པ།

གཞན་དབང་རང་བཞིན་གྱིས་གྲུབ་པ་མོ་གཤམ་གྱི་བུ་དང་མཚུངས་པར་བསྟན་པའོ། །དང་པོ་ནི། གལ་ཏེ་གཟུང་བ་ཕྱི་རོལ་མེད་པས་དེ་ལས་དོན་གཞན་པའི་འཛིན་པ་ཉིད་དང་བྲལ་ཞིང་གཟུང་འཛིན་གཉིས་ཀྱིས་སྟོང་པའི་གཞན་དབང་གི་དངོས་པོ་བདེན་པར་ཡོད་ཅེ་ན། ཤེས་བྱ་ཆོས་ཅན། གཞན་དབང་རང་བཞིན་གྱིས་མེད་པར་ཐལ། གཞན་དབང་འདི་ཡི་རང་བཞིན་གྱིས་ཡོད་པ་ཚད་མ་གང་གིས་ཤེས་པར་འགྱུར་ཏེ་མི་འགྱུར་བའི་ཕྱིར། ཁྱབ་པ་ཡོད་དེ། ཚད་མས་མ་བཟུང་བར་ཡང་རང་བཞིན་གྱིས་ཡོད་ཅེས་བྱར་མི་རུང་བའི་ཕྱིར། ངེས་ན་གཞན་དབང་རང་བཞིན་གྱིས་ཡོད་པའི་སྒྲུབ་བྱེད་གང་ཡིན་ཞེས་བརྟག་པར་བྱའོ། །གལ་ཏེ་རང་རིག་མངོན་སུམ་གྱིས་གྲུབ་བོ་ཞེ་ན། དེ་ཆོས་ཅན་གཞན་དབང་བདེན་གྲུབ་རང་རིག་མངོན་སུམ་གྱིས་མ་གྲུབ་པར་ཐལ། ཤེས་པ་དེ་ཉིད་ཀྱིས་ཤེས་པ་དེ་གཉིས་སྣང་ནུབ་པའི་ཚུལ་གྱིས་མྱོང་བར་གྲུབ་པ་མ་ཡིན་པའི་ཕྱིར༑ གཉིས་པ་ལ་གཉིས། གཞན་ལུགས་དགག་པ་དངོས། རང་ལུགས་ལ་རང་རིག་མེད་ཀྱང་དྲན་པ་སྐྱེ་བའི་ཚུལ་ལོ། །དང་པོ་ནི། གལ་ཏེ་དུས་ཕྱིས་ཀྱི་དྲན་པའི་རྟགས་ལས་སྔར་གྱི་རང་རིག་གྲུབ་པོ་ཞེ་ན། དྲན་པ་རང་མཚན་པ་རྟགས་སུ་འགོད་དམ། ཐ་སྙད་པ་རྟགས་སུ་འགོད། དང་པོ་ལྟར་ན། ཕྱི་རྒོལ་ལ་མ་གྲུབ་པའི་རང་རིག་བསྒྲུབ་པར་བྱ་བའི་ཕྱིར་དུ་བརྗོད་པ་ཡི་དྲན་པ་ཁྱོད་ཀྱིས་གྲུབ་པ་འདི་ནི་ཆོས་ཅན།（༡༧ན）རང་རིག་སྒྲུབ་པར་བྱེད་པ་མ་ཡིན་ཏེ། ཚད་མས་མ་གྲུབ་པའི་ཕྱིར། གཉིས་པ་ལྟར་ན། དྲན་པ་ཐ་སྙད་པ་ཆོས་ཅན། རང་རིག་གི་སྒྲུབ་བྱེད་ཡིན་ཏེ། ཁྱབ་པ་མ་གྲུབ་པའི་ཕྱིར། དཔེར་ན་མེ་དང་ཆུས་མེ་ཤེལ་དང་ཆུ་ཤེལ་དཔོག་པ་བཞིན་ནོ། །རང་རིག་པ་ནི་གྲུབ་ལ་རག་མོད་ཀྱི་སྟེ་གྲུབ་ཏུ་ཆུག་མོད་དེ་ལྟ་ནའང་ཕྱིས་ཀྱི་དྲན་པའི་རྟགས་ཆོས་ཅན། སྔར་གྱི་མྱོང་བ་དྲན་པར་རིག་པ་མ་ཡིན་ཏེ། དེ་ལས་རང་བཞིན་གྱིས་གཞན་ཡིན་པའི་ཕྱིར། དཔེར་ན་མ་ཤེས་པ་སྟེ་མ་མྱོང་བའི་རྒྱུད་ལ་སྐྱེས་པའི་བྱམས་པ་དང་ཉེར་སྦས་ཀྱི་མྱོང་དྲན་བཞིན་ནོ།

།གལ་ཏེ་རང་བཞིན་གྱིས་གཞན་ཡིན་ཡང་རྒྱུད་གཅིག་པས་སྐྱོན་མེད་དོ་ཞེ་ན། ཤེས་བྱ་ཆོས་ཅན། མྱོང་དྲན་རང་བཞིན་གྱིས་རྒྱུད་གཅིག་པ་མ་ཡིན་པར་ཐལ། གཏན་ཚིགས་རང་བཞིན་གྱིས་གྲུབ་པ་ཁས་བླངས་པ་འདིས་ནི་རྒྱུད་གཅིག་པ་དང་རྒྱུ་འབྲས་ཀྱི་ཁྱད་པར་དག་ཀྱང་འཇོམས་པའི་ཕྱིར་རོ། །གཉིས་པ་ནི༑ ཤེས་བྱ་ཆོས་ཅན། སྔར་ང་ཡིས་མཐོང་སྙམ་དུ་དྲན་པ་སྐྱེ་བར་འགྱུར་ཏེ། རྒྱུ་མཚན་གང་གྀ་ཕྱིར་ན་ཤེས་པ་གང་གིས་ཡུལ་མྱོང་བར་གྱུར་པ་དེ་ལས་དུས་ཕྱིས་ཀྱི་དྲན་པ་འདི་རང་བཞིན་གྱིས་གཞན་དུ་ངེད་ལ་ཡོད་པ་མ་ཡིན་པ་གང་ཞིགམྱོང་དྲན་གཉིས་ཡུལ་གཅིག་པ་དེའི་ཕྱིར། མྱོང་དྲན་སྐྱེ་ཚུལ་འདི་འདི་ཡང་འཇིག་རྟེན་པའི་ཐ་སྙད་ཀྱི་ཚུལ་ལུགས་ལས་གྲུབ་པ་ཡིན་གྱི་རིགས་པས་རྣམ་པར་དཔྱད་པའི་ཚེ་མ་གྲུབ་སྟཻ། འཇིག་རྟེན་གྱི་ཐ་སྙད་ཀྱིས་གྲུབ་པ་ཙམ་ཡིན་པའི་ཕྱིར་རོ། ། གསུམ་པ་ནི། མྱོང་དྲན་སྐྱེ་ཚུལ་དེ་ལྟ་ཡིན་པ་དེའི་ཕྱིར་ན། སེམས་ཙམ་པ་ཆོས་ཅན༑ ཁྱོད་ཀྱི་གཞན་དབང་རང་བཞིན་གྱིས་གྲུབ་པ་ཚད་མ་གང་གིས་འཛིན་པར་འགྱུར་ཏེ་མི་འགྱུར་བར་ཐལ། གཞན་དབང་རང་བཞིན་གྱིས་གྲུབ་པའི་སྒྲུབ་བྱེད་རང་རིག་ཡོད་པ་མ་ཡིན་པ་གང་ཞིག དེའི་སྒྲུབ་བྱེད་ཚད་མ་གཞན་ཡང་མེད་པའི་ཕྱིར༑ ཤེས་བྱ་ཆོས་ཅན། ཤེས་པ་དེ་ཉིད་ཀྱིས་ཤེས་པ་དེ་གཉིས་སྣང་ནུབ་པའི་ཚུལ་གྱིས་འཛིན་པར་རིགས་པ་མ་ཡིན་ཏེ། ཤིང་གཅོད་པར་བྱེད་པ་པོ་དང་གཅད་པར་བྱ་བའི་ལས་ཤིང་དང་གཅོད་པའི་བྱ་བ་གསུམ་གཅིག་མིན་པས་སོ། །བཞི་པ་ནི༑ སེམས་ཙམ་པ་ཆོས་ཅན། རྒྱུ་མཚན་གང་གིས་ན་འདི་ཡོད་པར་མི་རིགས་པ་གཞན་སེམས་ཙམ་པ་ལ་མོ་གཤམ་བུས་གནོད་པ་ཅི་ཞིག་བསྐྱལ་ཏེ་མོ་གཤམ་གྱི་བུ་ཡོད་པར་འདོད་རིགས་པར་ཐལ། རང་བཞིན་གྱིས་སྐྱེ་བ་མེད་ཅིང་ཚད་མས་མ་ཤེས་པའི་བདག་ཉིད་ཅན་གྱི་གཞན་དབང་རང་གི་ངོ་བོས་གྲུབ་པའི་དངོས་པོར་ཡོད་པའི་ཕྱིར། གཉིས་པ་ནི། ཤེས་བྱ་ཆོས་ཅན། ཐ་སྙད་ཀུན་རྫོབ་འཁྲུལ་བ་ཡི་རྒྱུ་སྟེ་གཞིར་ནི་གཞན་དབང་རང་བཞིན་གྲུབ་པ་གང་ཞིག་འགྱུར་ཏེ་མི་འགྱུར་བར་ཐལ༑

གང་གི་ཚེ་གཞན་དབང་རང་བཞིན་གྱིས་གྲུབ་པ་ཅུང་ཟད་ཀྱང་ཡོད་པ་མ་ཡིན་པའི་ཕྱིར། ཤེས་བྱ་ཆོས་ཅན། སེམས་ཙམ་པ་གཞན་གྱི་ལྟར་ན་འཇིག་རྟེན་གྲགས་པའི་རྣམ་གཞག་ཀུན་ཀྱང་བརླག་པ་སྟེ་འཇིག་པར་འགྱུར་བར་ཐལ་སེམས་ཙམ་པས་གཞན་（༡༧བ）དབང་གི་རྫས་ལ་བདེན་པར་ཆགས་པ་ཡི་སྒོ་ནས་དེ་བདེན་པར་ཁས་ལེན་པའི་ཕྱིར། གསུམ་པ་ནི། དེ་ཆོས་ཅན། སློབ་དཔོན་འཕགས་པ་ཀླུ་སྒྲུབ་ཞབས་ཀྱིས་སྲོལ་ཕྱེ་བའི་ལམ་ལས་ཕྱི་རོལ་ཏུ་གྱུར་པ་ལ་ཞི་བ་མྱང་འདས་ཐོབ་པའི་ཐབས་ཀྱི་གཙོ་བོ་མེད་དོ། །ལུགས་དེ་ལས་ཕྱི་རོལ་ཏུ་གྱུར་པ་དེ་དག་ཀུན་རྫོབ་བདེན་པ་དང་དེ་ཁོ་ན་ཉིད་ཀྱི་བདེན་པ་ལས་ཉམས་པའི་ཕྱིར་རོ། །སེམས་ཙམ་པ་ཆོས་ཅན། རང་ལུགས་ཀྱི་ལྟ་བ་མ་དོར་བར་དུ་ཐར་པ་འགྲུབ་པ་ཡོད་པ་མ་ཡིན་ཏེ། བདེན་གཉིས་དེ་ལས་ཉམས་པས་སོ། །དེ་ཆོས་ཅན༑ ཐ་སྙད་བདེན་པ་ལས་ཉམས་ན་དོན་དམ་བདེན་པ་ལས་ཉམས་པར་འགྱུར་བ་ཡིན་ཏེ། ཐ་སྙད་བདེན་པ་དོན་དམ་བདེན་པ་རྟོགས་པའི་ཐབས་སུ་གྱུར་བ་དང༌། དོན་དམ་བདེན་པ་རྟོགས་པ་ཐབས་དེ་ལས་བྱུང་བར་གྱུར་པ་ཡིན་པའི་ཕྱིར་རོ། །བདེན་པ་དེ་གཉིས་ཀྱི་རྣམ་དབྱེ་ཕྱིན་ཅི་མ་ལོག་པར་གང་གིས་མི་ཤེས་པའི་སེམས་ཙམ་པ་དེ་ནི་ཆོས་ཅན། རང་གི་ལྟ་བ་མ་དོར་བར་དུ་ཐར་པ་མི་ཐོབ་སྟེ༑ རྣམ་རྟོག་ལོག་པའི་དབང་གིས་ལམ་ངན་པར་ཞུགས་པའི་ཕྱིར་རོ། །བཞི་པ་ནི༑ སེམས་ཙམ་པ་ཆོས་ཅན། དབུ་མ་པས་གཞན་དབང་རང་བཞིན་གྱིས་གྲུབ་པ་བཀག་པ་དང༌། ཁྱོད་ཀྱིས་འཇིག་རྟེན་གྱི་ཐ་སྙད་འགོག་པ་གཉིས་མི་མཚུངས་པར་ཐལ། ཇི་ལྟར་ཁྱོད་ཀྱིས་གཞན་དབང་རང་བཞིན་གྱིས་གྲུབ་པའི་དངོས་པོར་འདོད་པ་ལྟར་ཀུན་རྫོབ་ཀྱང་ནི་རང་བཞིན་གྱིས་གྲུབ་པར་དབུ་མ་པ་བདག་གིས་ཁས་མ་བླངས་ཤིང་འབྲས་བུ་སྟེ་དགོས་པའི་ཕྱིར་དུ་གཟུགས་སོགས་འདི་དག་རང་བཞིན་གྱིས་མེད་ཀྱང་ཡོད་དོ་ཞེས་འཇིག་རྟེན་ཀྱི་ངོར་བྱས་ནས་བདག་ནི་སྨྲ་བར་བྱེད་པའི་ཕྱིར། ཤེས་བྱ་ཆོས་ཅན། ཇི་ལྟར་ཟག་བཅས་ཀྱི་ཕུང་པོ་སྤངས་ནས་ལྷག་མེད་ཀྱི་ཞི་བའི་དབྱིངས་སུ་ཞུགས་པའི་དགྲ་བཅོམ་པ་རྣམས་ཀྱི་གཟིགས་ངོ་ལ་ལྟོས་ནས་ཀུན་རྫོབ་ཡོད་པ་མིན་པ་དེ་ལྟར་འཇིག་རྟེན་ལ་ཡང་ཀུན་རྫོབ་མེད་ན་ལྷག་མེད་དེ་བཞིན་དུ་ཀུན་རྫོབ་འདི་འཇིག་རྟེན་ལས་ཀྱང་ཡོད་ཅེས་བདག་མི་སྨྲ་སྟེ།

རིགས་པས་བཀག་པའི་དོན་ཁས་ལེན་མི་རིགས་པའྀ་ཕྱིར་རོ༑ ༑འཇིག་རྟེན་ཉིད་ལ་ལྟོས་ནས་ཀུན་རྫོབ་འདི་ནི་དགག་པ་གྱིས་ལ། གལ་ཏེ་སེམས་ཙམ་པ་ཁྱོད་ལ་འཇིག་རྟེན་གྱིས་མི་གནོད་ན་སེམས་ཙམ་པ་ཁྱོད་དང་འཇིག་རྟེན་པ་གཉིས་འདིར་ནི་རྩོད་པར་གྱིས་དང་བརྩད་ཟིན་པའི་ཕྱི་ནས་གང་སྟོབས་དང་ལྡན་པའི་ཕྱོགས་དེ་ལ་བདག་གིས་བརྟེན་པར་བྱའོ། །ངག་དོན་ནི། ཤེས་བྱ་ཆོས་ཅན། འཇིག་རྟེན་པའི་ཚད་མས་གྲུབ་པའི་དོན་འགོག་མི་རིགས་པར་ཐལ། འཇིག་རྟེན་པའི་ཐ་སྙད་དེ་ཁོ་ན་ཉིད་རྟོགས་པའི་ཐབས་ཁྱད་པར་ཅན་ཡིན་པའི་ཕྱིར་རོ། །གསུམ་པ་ལ་གསུམ། ས་བཅུ་པ་ལས་སེམས་ཙམ་དུ་གསུངས་བའི་དགོངས་པ་བཤད་པ། ཕྱི་རོལ་དང་ནང་གི་སེམས་གཉིས་ཡོད་མེད་མཚུངས་པར་བསྟན་པ། ལངྐར་གཤེགས་པ་ལས་སེམས་ཙམ་དུ་གསུངས་པའི་དགོངས་པ་（༡༨ན）བཤད་པའོ། །དང་པོ་ལ་གསུམ། ཙམ་གྱི་སྒྲས་ཕྱི་རོལ་མི་འགོག་པ་ས་བཅུ་པའི་ལུང་གིས་སྒྲུབ་པ། 

དོན་དེ་ཉིད་མདོ་གཞན་གྱིས་ཀྱང་སྒྲུབ་པ། ཙམ་གྱིས་སྒྲས་སེམས་གཙོ་བོ་ཉིད་དུ་སྒྲུབ་པའོ། །དང་པོ་ནི། ཤེས་བྱ་ཆོས་ཅན། ཕྱི་རོལ་གྱི་དོན་བཀག་པ་ས་བཅུ་པའི་མདོའི་དགོངས་པ་མ་ཡིན་པར་ཐལ། ས་དྲུག་པ་མངོན་དུ་གྱུར་པ་ཆོས་དབྱིངས་ལ་མངོན་དུ་ཕྱོགས་པའི་བྱང་ཆུབ་སེམས་དཔའ་ཡིས་སྲིད་པ་ཁམས་གསུམ་པོ་རྣམ་ཤེས་ཙམ་གྱི་བདག་ཉིད་དུ་རྟོགས་པ་གང་ཡིན་པར་གསུངས་པ་དེས་བདག་རྟག་པ་བྱེད་པ་པོ་ཡིན་པ་བཀག་ནས་སེམས་ཙམ་བྱེད་པ་པོ་ཡིན་པར་རྟོགས་པའི་ཕྱིར་དུ་འཇིག་རྟེན་གྱི་བྱེད་པ་པོ་ནི་སེམས་ཙམ་ཞིག་ཡིན་པར་རྟོགས་པའི་ཕྱིར། གཉིས་པ་ནི། ས་བཅུ་པའི་མདོའི་དོན་བྱེད་པ་པོ་གཞན་བཀག་ནས་སེམས་ཙམ་བྱེད་པ་པོར་བསྟན་པ་དེའི་ཕྱིར་ན། ཤེ་བྱ་ཆོས་ཅན༑ ཙམ་གྱི་སྒྲས་ཕྱི་རོལ་གྱི་དོན་འགོག་པ་མ་ཡིན་པར་ཐལ། དེ་ཁོ་ན་ཉིད་རྟོགས་པའི་བློ་དང་ལྡན་པའི་བློ་ནི་འཕེལ་བར་བྱ་བའི་ཕྱིར་དུ། ལངྐར་གཤེགས་པའི་མདོ་ལས་ཀུན་མཁྱེན་གྱིས་མུ་སྟེགས་རྣམས་ཀྱི་བདག་དང་གཙོ་བོ་སོགས་འཇིག་རྟེན་གྱི་བྱེད་པ་པོར་འདོད་པའི་ལྟ་བ་ངན་པའི་རི་བོའི་སྤོ་མཐོན་པོ་འཇོམས་པའི་ངག་གི་རང་བཞིན་གྱི་རྡོ་རྗེ། གང་ཟག་རྒྱུན་དང་ཕུང་པོ་དང༌། དེ་བཞིན་རྐྱེན་དང་རྡུལ་དག་དང༌། གཙོ་བོ་དབང་ཕྱུག་བྱེད་པོ་རྣམས། སེམས་ཙམ་དུ་ནི་ངས་བཤད་དོ། །ཞེས་ལང་གཤེགས་ལས་གསུངས་པ་འདི་ནི་མདོ་གཞན་གྱི་དགོངས་པ་གཅད་པར་བྱ་བའི་ཕྱིར་དུ་གསུངས་པའི་ཕྱིར་རོ། །ལང་གཤཻགས་ཀྱི་ལུང་དེ་ཆོས་ཅན། ཕྱི་རོལ་བཀག་པ་ཁྱོད་ཀྱི་དགོངས་པ་མ་ཡིན་པར་ཐལ། ཇི་ལྟ་བ་བཞིན་རང་གི་བསྟན་བཅོས་ཀྱི་གྲུབ་མཐའ་དེ་དང་དེ་ལས་མུ་སྟེགས་རྣམས་ཀྱིས་གང་ཟག་ལ་སོགས་པ་བྱེད་པ་པོར་སྨྲས་པ་དེ་དག་ནི་བྱེད་པ་པོར་མ་གཟིགས་ནས་རྒྱལ་བས་སེམས་ཙམ་ཞིག་འཇིག་རྟེན་གྱི་བྱེད་པ་པོར་གསུངས་པའི་ཕྱིར་རོ། །གསུམ་པ་ནི། ཤེས་བྱ་ཆོས་ཅན། སེམས་ཙམ་མོ་ཞེས་གསུངས་པ་འདིར་ཕྱི་རོལ་གྱི་གཟུགས་ནི་འགོག་པ་དེ་ལྟར་ས་བཅུ་པའི་མདོའི་དོན་མ་ཡིན་པར་ཐལ།

ཇི་ལྟར་དེ་ཁོ་ན་ཉིད་ལ་བློ་རྒྱས་པ་ལ་སངས་རྒྱས་ཞེས་ཚིག་སྔ་མ་མི་མངོན་པར་བྱས་ནས་བསྙད་པ་ཇི་ལྟ་བ་དེ་བཞིན་དུ་གཟུགས་སེམས་གཉིས་ལས་སེམས་ཙམ་གཙོ་བོར་གྱུར་པའི་སྒོ་ནས་གཙོ་བོ་ཞེས་པའི་ཚིག་ཕྱི་མ་མི་མངོན་པར་བྱས་ཏེ། མདོ་ལས་འཇིག་རྟེན་ལ་སྟེ་ཁམས་གསུམ་པོ་སེམས་ཙམ་གྱི་བདག་ཉིད་དོ། །ཞེས་གསུངས་བའི་ཕྱིར་རོ། །དེ་ཆོས་ཅན། སླར་ཡང་ས་བཅུ་པའི་མདོ་དེ་ལས་བདག་ཉིད་ཆེན་པོ་སངས་རྒྱས་ཀྱི་སེམས་རྣམ་ཤེས་གཏི་མུག་དང་འདུ་བྱེད་ཀྱི་ལས་གཉིས་ལས་སྐྱེས་པར་ཅིའི་ཕྱིར་གསུངས་ཏེ་མི་རིགས་པར་ཐལ། ཁམས་གསུམ་པོ་འདི་དག་རང་བཞིན་གྱིས་གྲུབ་པའི་སེམས་ཙམ་མོ་ཞེས་མཁྱེན་ནས་ས་བཅུ་པའི་མདོ་དེ་ལས་ཕྱི་རོལ་གྱི་གཟུགས་ཉིད་（༡༨བ）དགག་པར་མཛད་པའི་ཕྱིར་རོ། །དེ་ཆོས་ཅན། གཟུགས་སེམས་གཉིས་ཀྱི་ནང་ནས་སེམས་གཙོ་བོར་བསྟན་པའི་རྒྱུ་མཚན་ཡོད་དེ། སེམས་ཅན་གྱི་འཇིག་རྟེན་དང་སྣོད་ཀྱི་འཇིག་རྟེན་ཤིན་ཏུ་སྣ་ཚོགས་པའང་སེམས་ཉིད་ཀྱིས་འགོད་པ་སྟེ་སྐྱེད་པའི་ཕྱིར་དང༌༑ འགྲོ་བ་མ་ལུས་པ་ལས་ལས་སྐྱེས་པར་གསུངས་ཤིང་སེམས་དང་བཅས་པ་ཁོ་ནས་ལས་གསོག་པར་བྱེད་ལ། སེམས་སྤངས་ནས་ནི་ལས་ཀྱང་ཡོད་པ་མ་ཡིན་པའི་ཕྱིར། དེ་ཆོས་ཅན། ས་བཅུ་པ་དང་ལང་གཤེགས་ཀྱི་མདོས་སེམས་ལས་གཞན་པའི་རྟག་བདག་གི་བྱེད་པ་པོ་བཀག་གི་ཕྱི་རོལ་གྱི་གཟུགས་ནྀ་བཀག་པ་མ་ཡིན་པར་ཐལ། ཕྱི་རོལ་གྱི་གཟུགས་ཡོད་མོད་ཀྱི་གཟུགས་དེ་ལ་ནི་སེམས་བཞིན་དུ་འཇིག་རྟེན་གྱི་བྱེད་པ་པོ་ཉིད་དུ་ཡོད་པ་མ་ཡིན་ཞིང་སེམས་ཉིད་བྱེད་པ་པོ་ཡིན་པ་དེས་ན་སྟེ་དེའི་ཕྱིར། གཉིས་པ་ནི། དེ་ཆོས་ཅན། ཕྱི་རོལ་གྱི་གཟུགས་མེད་ན་སེམས་རང་བཞིན་གྱིས་ཡོད་པར་མ་འཛིན་ཅིག་སྟེ་མེད་པ་དང་སེམས་རང་བཞིན་གྱིས་ཡོད་པ་ཉིད་ཡིན་ནའང་ཕྱི་རོལ་གྱི་གཟུགས་མེད་པར་མ་འཛིན་ཅིག་སྟཻ་ཡོད་པར་ཐལ། འཇིག་རྟེན་པ་ཡི་དེ་ཉིད་སྟེ་རྣམ་གཞག་ལ་གནས་པ་ལ་ཕུང་པོ་འཇིག་རྟེན་ལ་གྲགས་པ་དེ་ལྔ་ཆར་ཡོད་ཅིང༌།

དེ་ཁོ་ན་ཉིད་མངོན་སུམ་དུ་རྟོགས་པའི་ཡེ་ཤེས་འཆར་བར་འདོད་པ་ན་རྣལ་འབྱོར་པའི་གཟིགས་ངོ་ལ་ཕུང་པོ་དེ་ལྔ་གཉིས་སྣང་ནུབ་པའི་ཚུལ་གྱིས་འབྱུང་བར་མི་འགྱུར་བའི་ཕྱིར། དེ་ཆོས་ཅན། དོན་ཤེས་གཉིས་ལ་བདེན་རྫུན་གྱི་ཁྱད་པར་ཅུང་ཟད་ཀྱང་མེད་པར་ཐལ༑ ཕུང་པོ་དེ་དག་ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་གྱི་མདོར་སངས་རྒྱས་ཀྱིས་མཚུངས་པར་རང་བཞིན་གྱིས་གྲུབ་པ་སྤངས་ཤིང་མངོན་པའི་ཆོས་ལ་ལྔ་ཆར་ཡང་རང་སྤྱིའི་མཚན་ཉིད་ཀྱི་སྒོ་ནས་མཚུངས་པར་གསུངས་པའི་ཕྱིར། སེམས་ཙམ་པ་ཆོས་ཅན། ཁྱོད་ཀྱིས་ཀླུ་སྒྲུབ་བཞེད་པའི་བདེན་གཉིས་རིམ་པ་འདི་དག་བཤིག་ནས་ཀྱང་གཞན་དབང་རྫས་གྲུབ་ནི་འགྲུབ་པར་མི་འགྱུར་བར་ཐལ༑ གཞན་དབང་རང་བཞིན་གྱིས་གྲུབ་པ་གོང་དུ་བཀག་ཟིན་པས་སོ། །ཤེས་བྱ་ཆོས་ཅན། སྔར་བཤད་པ་དེ་ལྟ་བུའི་རིམ་པས་དངོས་པོ་རྣམས་གདོད་ནས་དེ་ཁོ་ན་ཉིད་དུ་མ་སྐྱེས་ཤིང་འཇིག་རྟེན་གྱི་ཐ་སྙད་དུ་སྐྱེས་པར་རིག་པར་བྱ་བ་ཡིན་ཏེ༑ ཡུལ་ཤེས་དོན་དམ་པར་མ་གྲུབ་ཅིང་ཐ་སྙད་དུ་ཡོད་པར་མཚུངས་པ་དེའི་ཕྱིར༑ གསུམ་པ་ལ་གཉིས། ཕྱི་རོལ་མེད་པའི་སེམས་ཙམ་དུ་གསུངས་པ་དྲང་དོན་དུ་བསྟན་པ། མདོའི་དྲང་ངེས་ཀྱི་དོན་རྟོགས་པའི་ཐབས་བསྟན་པའོ། །དང་པོ་ལ་གཉིས། དྲང་དོན་དུ་ལུང་གིས་བསྟན་པ་དང༌། རིགས་པས་བསྟན་པའོ༑ ༑དང་པོ་ལ་གཉིས། དངོས་ཀྱི་དོན་དང༌། དེ་འདྲ་བའི་མདོ་གཞན་ཡང་དྲང་དོན་དུ་བསྟན་པའོ། །དང་པོ་ནི། ལངྐར་གཤེགས་པའི་མདོ་སྡེ་གང་ལས་ཕྱི་རོལ་གྱི་སྣང་བ་ཡོད་པ་མ་ཡིན་ཞིང༌། སེམས་ནི་སྣ་ཚོགས་སུ་སྣང་ངོ༌། །（༡༩ན）ཞེས་གསུངས་པ་ཆོས་ཅན། ངེས་དོན་མ་ཡིན་ཡང་བསྟན་པ་ལ་དགོས་པ་ཡོད་དེ། གཟུགས་ལ་བདེན་པར་ཤིན་ཏུ་ཆགས་པ་གང་ཡིན་པ་དེ་དག་ལ་གཟུགས་ཀྱི་བདེན་ཞེན་བཟློག་པའི་ཕྱིར་དུ་དགོངས་ཏེ་གསུངས་པའི་ཕྱིར། ཤེས་བྱ་ཆོས་ཅན། ལངྐར་གཤེགས་པའི་མདོ་དེ་ཡང་དྲང་བའི་དོན་ཅན་ཡིན་ཏེ། མདོ་འདི་ནི་སྟོན་པས་དྲང་དོན་ཉིད་དུ་གསུངས་ཤིང་འདི་ནི་དྲང་དོན་ཉིད་དུ་རིགས་པས་ཀྱང་འཐད་པའི་ཕྱིར་རོ།

།གཉིས་པ་ནི། ཤེས་བྱ་ཆོས་ཅན། ཕྱི་རོལ་སྣང་བ་ཡོད་མེད་དེ་ཞེས་སོགས་ཀྱི་མདོ་བཞིན་དུ་དེ་འདྲ་བའི་མདོ་གཞན་ཡང་དྲང་དོན་ཡིན་ཏེ། རྣམ་པ་དེ་ལྟ་བུའི་མདོ་སྡེ་སེམས་ཙམ་པས་ངེས་དོན་དུ་ཁས་བླངས་པ་ཀུན་བཏགས་རང་བཞིན་གྱིས་མེད་པ་དང༌། གཞན་དབང་དང་ཡོངས་གྲུབ་རང་བཞིན་གྱིས་ཡོད་པ་དང༌། ཀུན་གཞི་ཡོད་པ་དང་ཕྱི་རོལ་གྱི་དོན་མེད་པ་དང་མཐར་ཐུག་ཐེག་པ་གསུམ་དུ་གསུངས་པའི་མདོ་སྡེ་གཞན་ཡང་ནི་དྲང་དོན་དང་ཕྱི་རོལ་སྣང་བ་ཡོད་མེད་དེ་ཞེས་སོགས་དྲང་དོན་ཉིད་དུ་ཇི་ལྟར་ནད་པ་ནད་པ་ལ་ཞེས་སོགས་ཀྱི་ལུང་འདིས་གསལ་བར་བྱེད་པའི་ཕྱིར་རོ། །གཉིས་པ་ནི། དེ་ཆོས་ཅན། དང་པོར་སྟོན་པས་ཤེས་བྱ་ཕྱི་རོལ་གྱི་དོན་རང་བཞིན་གྱིས་གྲུབ་པ་དགག་པ་མཛད་པ་ལ་རྒྱུ་མཚན་ཡོད་པ་ཡིན་ཏེ། ཤེས་བྱ་ཕྱི་རོལ་གྱི་དོན་རང་བཞིན་གྱིས་གྲུབ་པ་མེད་ན་ཤེས་པ་རང་བཞིན་གྱིས་གྲུབ་པ་བཀག་པ་འགྲུབ་བར་འགྱུར་བའི་ཕྱིར་རོ༑ ༑རྟགས་གྲུབ་སྟཻ། ཤེས་བྱ་ཕྱི་རོལ་གྱི་དོན་རང་བཞིན་གྱིས་མེད་པ་རྟོགས་ན་ཤེས་པ་རང་བཞིན་གྱིས་གྲུབ་པ་བསལ་བ་ནི་བདེ་བླག་ཏུ་རྙེད་ཅེས་སངས་རྒྱས་རྣམས་ཀྱིས་གསུངས་པའི་ཕྱིར་རོ། །གཉིས་པ་ནི། དེ་ཆོས་ཅན། སྔར་བཤད་པ་དེ་ལྟར་ལུང་གི་དྲང་ངེས་ཀྱི་ལོ་རྒྱུས་ཤེས་པར་བྱས་ཏེ། མདོ་གང་དེ་ཁོ་ན་ཉིད་མ་ཡིན་པ་བཤད་པའི་དོན་ཅན་དྲང་དོན་དུ་གསུངས་པའང་རྟོགས་ནས་དོན་གཞན་དུ་དྲང་བར་བྱ་ཞིང་སྟོང་པ་ཉིད་དངོས་སུ་སྟོན་པའི་དོན་ཅན་དོན་གཞན་དུ་དྲང་མི་དགོས་པ་ངེས་དོན་དུ་ཤེས་པར་བྱ་བ་ཡིན་ཏེ། དོན་དམ་བདེན་པ་དངོས་སུ་བརྗོད་བྱའི་གཙོ་བོར་སྟོན་པ་ངེས་དོན་གྱི་གསུངས་རབ་དང༌། ཀུན་རྫོབ་བདེན་པ་དངོས་སུ་བརྗོད་བྱའི་གཙོ་བོར་སྟོན་པ་དྲང་དོན་དུ་འཐད་པའི་ཕྱིར། གསུམ་པ་ནི། ཤེས་བྱ་ཆོས་ཅན། བདག་གཞན་གཉིས་ཀ་ཚོགས་པ་ལས་སྐྱེ་བར་རིགས་པའི་ངོ་བོ་མ་ཡིན་ཏེ། རྒྱུ་མཚན་གང་གི་ཕྱིར་ན་སྔར་བཤད་ཟིན་པའི་ཉེས་པ་དེ་དག་ཐོག་ཏུ་འབབ་པ་ཡིན་པའི་ཕྱིར་རོ།

།བདག་གཞན་གཉིས་ཀ་ལས་སྐྱེ་བ་འདི་འཇིག་རྟེན་ལས་མ་ཡིན་ཞིང་དེ་ཁོ་ན་ཉིད་དོན་དམ་དུ་ཡང་འདོད་པར་རིགས་པ་མ་ཡིན་ཏེ༑ གང་གི་ཕྱིར་ན་བདག་གཞན་རེ་རེ་ལས་ནི་སྐྱེ་བ་འགྲུབ་པ་ཡོད་པ་མ་ཡིན་པའི་ཕྱིར་རོ། །བཞི་པ་ནི། གལ་ཏེ་རྒྱུ་མེད་པ་ཁོ་ནར་སྐྱེ་བ་གང་ཞིག་འགྱུར་ན་ནི། དེའི་ཚེ། ཤེས་བྱ་ཆོས་ཅན། དངོས་པོ་མཐའ་དག་རྟག་ཏུ་སྐྱེ་བར་ཐལ་བ་དང༌། རྒྱུ་ཡིན་མིན་ཐམས་ཅད་ལས་ཀྱང་སྐྱེ་བར་ཐལ་བ་དང༌། འབྲས་བུ་ལོ་ཏོག་འབྱུང་བའི་ཆེད་དུ་འཇིག་རྟེན་（༡༩བ）འདི་ཡིས་ས་བོན་ལ་སོགས་ནི་དཀའ་བ་བརྒྱ་ཕྲག་དག་གི་སྒོ་ནས་སྡུད་ཅིང་གསོག་པར་བྱེད་པར་ཡང་མི་འགྱུར་བར་ཐལ། ། འབྲས་བུ་རྣམས་རྒྱུ་མེད་ལས་སྐྱེ་བའི་ཕྱིར། གལ་ཏེ་འགྲོ་བ་རྒྱུ་ཡིས་སྟོང་པར་གྱུར་ན་དེའི་ཕྱིར། ནམ་མཁའ་ཡི་ཨུཏྤ་ལ་ཡི་དྲི་དང་མདོག་ཇི་བཞིན་དུ་འཇིག་རྟེན་སྣ་ཚོགས་འདི་མངོན་སུམ་གྱིས་བཟུང་དུ་མེད་པ་ཉིད་ཡིན་པར་འགྱུར་རོ། །ཐལ་བ་ལས་རྒྱང་འཕེན་པ་ཆོས་ཅན། རང་གི་བློ་ཡུལ་གྱི་རྣམ་པ་ཅན་དུ་སྐྱེ་བ་བཞིན་དུ་འཇིག་རྟེན་རྒྱུ་ལས་འབྱུང་བ་ཡིན་པར་ཤེས་པར་བྱ་སྟེ། ཤིན་ཏུ་ཆེས་བཀྲ་བའི་འཇིག་རྟེན་མངོན་སུམ་གྱིས་འཛིན་པའང་ཡིན་པ་དེའི་ཕྱིར། ཤིན་ཏུ་ཕྲ་བའི་དོན་གང་ལ་ཡིད་ཀྱི་མུན་པ་མཐུག་པོ་འདི་ཉིད་དུ་ཡོད་པའི་རྒྱང་འཕེན་པ་དེས་ནི་ཆོས་ཅན༑ ཇི་ལྟར་ཤིན་ཏུ་ཕྲ་བའི་འཇིག་རྟེན་ཕ་རོལ་ཡོད་མེད་གང་དུའང་ཡང་དག་པར་རྫོགས་པར་འགྱུར་ཏེ་མི་འགྱུར་བར་ཐལ། འབྱུང་བ་བཞི་པོ་དེ་དག་ཁྱོད་ཀྱི་གཞུང་ལས་བཤད་པའི་བདག་ཉིད་གང་ཞྀག་གིས་ནི་རྒྱང་འཕེན་ཁྱོད་ཀྱི་བློའི་ཡུལ་དུ་འགྱུར་བ་ལྟར་དེ་ཡི་བདག་ཉིད་ཅན་དུ་ནི་ཡོད་པ་མ་ཡིན་པའི་ཕྱིར་རོ། ། འཇིག་རྟེན་ཕ་རོལ་ཡོད་པ་འགོག་པར་བྱེད་པའི་དུས་སུ་བདག་ཉིད་རྒྱང་འཕེན་པ་ནི་ཆོས་ཅན། ཤེས་བྱའི་རང་བཞིན་ཕྱིན་ཅི་ལོག་ཏུ་ལྟ་བར་རྟོགས་པར་བྱ་སྟེ་སྐུར་འདེབས་དེ་ཡི་ལྟ་བའི་རྣམ་པའི་རྟེན་དུ་མཚུངས་པའི་ལུས་དང་ལྡན་པ་ཉིད་ཡིན་པའི་ཕྱིར།

དཔེར་ན། གང་གི་ཚེ་འབྱུང་བ་བཞིའི་བདག་ཉིད་བདེན་པར་ཡོད་པ་ཉིད་ཁས་ལེན་པ་དེའི་ཚེ་བཞིན་ནོ། །ཅིའི་ཕྱིར་འབྱུང་བ་བདེན་པར་མ་གྲུབ་ཅེ་ན། འབྱུང་བ་རང་བཞིན་གྱིས་གྲུབ་པ་འགོག་པའི་རིགས་པ་འདི་དག་གང་ཞིག་སྔར་མ་བཤད་པ་ཡོད་པ་མ་ཡིན་པར་ཐལ། །འབྱུང་བ་བཞི་དངོས་པོ་དག་ཇི་ལྟར་རང་བཞིན་གྱིས་ཡོད་པ་མ་ཡིན་པ་དེ་ལྟར་སྔར་བཤད་ཟིན་པའི་ཕྱིར། རྟགས་གྲུབ་སྟེ། རྒྱུ་མཚན་གང་གི་ཕྱིར་ན་གོང་དུ་རང་དང་གཞན་ལས་དང་གཉིས་ཀ་ལས་སྐྱེ་བ་དང་རྒྱུ་མེད་ལས་སྐྱེ་བ་རྣམས་ཐུན་མོང་དུ་སྟེ་སྤྱིར་ནི་བཀག་ཟིན་པ་དེའི་ཕྱིར་རོ། །གསུམ་པ་ནི། དངོས་པོ་རྣམས་ཆོས་ཅན། རང་བཞིན་གྱི་སྐྱེ་བ་དང་བྲལ་བ་ཡིན་ཏེ། གང་གི་ཕྱིར་ན་བདག་དང་གཞན་དང་གཉིས་ཀ་ལས་སྐྱེ་བ་དང་རྒྱུ་ལ་མ་ལྟོས་པར་སྐྱེ་བ་ཡོད་པ་མིན་པས་སོ། །གཉིས་པ་ལ་གཉིས། དངོས་ཀྱི་དོན་དང༌། དེའི་དོན་བསྡུས་ཏེ་བསྟན་པའོ༑ ༑དང་པོ་ནི། གལ་ཏེ་གཟུགས་སོགས་གདོད་མ་ནས་རང་བཞིན་གྱིས་མེད་ན་སོ་སྐྱེས་ཀྱང་རང་བཞིན་མེད་པ་རྟོགས་པར་འགྱུར་རོ་ཞེ་ན། ཤེས་བྱ་ཆོས་ཅན༑ གྲུབ་མཐས་བློ་མ་བསྒྱུར་གྱི་སོ་སྐྱེས་གཟུགས་སོགས་རང་བཞིན་གྱིས་མེད་པར་བཏགས་པའི་རྒྱུ་མཚན་ཡོད་དེ། སོ་སྐྱེས་གཟུགས་སོགས་ཡུལ་རྣམས་ལོག་པ་རང་བཞིན་གྱིས་གྲུབ་པ་དག་ཏུ་སྣང་ཞིང་ཞེན་པར་འགྱུར་བའི་ཕྱིར། རྟགས་གྲུབ་སྟེ། རྒྱུ་མཚན་གང་གིས་ན་ཆར་སྤྲིན་གྱི་ཚོགས་དང་མཚུངས་པའི་གཏི་མུག་གི་མུན་པ་སྟུག་པོ་འཇིག་རྟེན་པའི་རྒྱུད་ལ་ཡོད་པ་དེས་ན་སྟེ་དེའི་ཕྱིར། དེ་ཆོས་ཅན༑ མི་མཁས་པ་སོ་སྐྱེས་གཟུགས་སོགས་（༢༠ན）འདུས་བྱས་ལྟ་ཞིག་སྣ་ཚོགས་པ་བློ་གྲོས་ཀྱིས་ནི་རྟོགས་པ་སྟེ་བདེན་པར་ཞེན་པར་འགྱུར་ཏེ། བྱིས་པ་རྣམས་གཏི་མུག་གི་སྐྱོན་གྱི་དབང་གིས་རྒྱུད་བཅིངས་པའི་ཕྱིར། དཔེ་ཇི་ལྟར་ན་མིག་རབ་རིབ་ཀྱིས་བསླད་པའི་མཐུ་ཡིས་གང་ཟག་འགའ་ཞིག་ལ་སྐྲ་ཤད་དང་ཟླ་གཉིས་དང་རྨ་བྱའི་མདོངས་དང་སྦྲང་མ་ལ་སོགས་པ་ལོག་པར་འཛིན་པར་བྱེད་པ་དེ་བཞིན་དུའོ།

།དེ་ཆོས་ཅན། ཇི་སྐད་བཤད་པའི་འཁྲུལ་བ་ལྡོག་པ་ལ་ཡུལ་གྱི་གནས་ལུགས་ཕྱིན་ཅི་མ་ལོག་པར་རྟོགས་དགོས་ཏེ། གཏི་མུག་ལ་བརྟེན་ནས་ལས་འདུ་བྱེད་འབྱུང་ལ་གཏི་མུག་མེད་པར་འདུ་བྱེད་དེ་མི་འབྱུང་ཞེས་བྱ་བར་གསུངས་པ་ནི་མི་མཁས་པ་སོ་སྐྱེ་ཁོ་ནས་རྟོགས་པ་སྟེ་དབང་གིས་གསུངས་པར་གོར་མ་ཆག་པ་སྟེ་ངེས་ཤིང༌། དེ་ཁོ་ན་ཉིད་རྟོགས་པའི་བློ་གྲོས་བཟང་པོའི་ཉི་མས་མུན་པ་སྟུག་པོ་དང་འདྲ་བའི་མ་རིག་པ་རྣམ་པར་བསལ་བ་ཡི་སྒོ་ནས་མཁས་པ་དག་ནི་མ་རིག་པའི་རྐྱེན་གྱིས་འདུ་བྱེད་ཞེས་སོགས་རྟེན་འབྲེལ་གྱི་སྟོང་པ་ཉིད་ཁོང་དུ་ཆུད་ཅིང་གྲོལ་བར་འགྱུར་བའི་ཕྱིར། གལ་ཏེ་ཕྱི་ནང་གི་དངོས་པོ་རྣམས་དེ་ཁོ་ན་ཉིད་དུ་མེད་ན་ཐ་སྙད་དུ་ཡང་གཟུགས་སོགས་དེ་དག་མེད་པ་ཉིད་དུ་འགྱུར་ཏེ། མོ་གཤམ་གྱི་བུ་ཇི་ལྟ་བ་བཞིན་ནོ། །ཐ་སྙད་དུ་ཡོད་པ་དེའི་ཕྱིར་ན་གཟུགས་སོགས་དེ་དག་རང་བཞིན་གྱིས་ནི་ཡོད་པ་ཉིད་ཡིན་ནོ་ཞེ་ན། གང་དག་རབ་རིབ་ཅན་ལ་སོགས་པའི་བློའི་ཡུལ་དུ་གྱུར་པའི་སྐྲ་ཤད་ལ་སོགས་པ་དེ་དག་དང་མོ་གཤམ་གྱི་བུ་གཉིས་མ་སྐྱེས་པ་ཉིད་དུ་མཚུངས་པས་རེ་ཞིག་སྐྲ་ཤད་ཅན་དེ་དག་ཉིད་ལ་སྐྲ་ཤད་མཐོང་ལ་མོ་གཤམ་གྱི་བུ་མི་མཐོང་བ་ཅི་ཞེས་བརྩད་པར་བྱ་སྟེ་བརྩད་པ་དེའི་ཕྱི་ནས་མ་རིག་པའི་རབ་རིབ་དང་རྗེས་སུ་འབྲེལ་བའི་གང་ཟག་ལ་རང་བཞིན་མེད་པར་མཚུངས་པའི་གཟུགས་སོགས་མཐོང་ལ་མོ་གཤམ་གྱི་བུ་མི་མཐོང་བའི་རྒྱུ་མཚན་ཅི་ཞེས་བརྩད་པར་བྱའོ། །དོན་ནི། ཤེས་བྱ་ཆོས་ཅན༑ མེད་པར་མཚུངས་པའི་སྐྲ་ཤད་མཐོང་ལ་མོ་གཤམ་གྱི་བུ་མི་མཐོང་བའི་ཁྱད་པར་མི་རིགས་པར་ཐལ། རང་བཞིན་མེད་པར་མཚུངས་པའི་གཟུགས་སོགས་མཐོང་ལ་མོ་གཤམ་གྱི་བུ་མི་མཐོང་བའི་ཁྱད་པར་མི་རིགས་པའི་ཕྱིར། རྟགས་ཁས་བླངས་སོ། །ཤེས་བྱ་ཆོས་ཅན། དངོས་སྨྲ་བས་རང་ཉིད་ཀྱི་བློ་ལ་བརྒལ་ཞིང་བརྟག་པར་རིགས་ཏེ། རྨི་ལམ་དུ་ཁང་ཁྱིམ་དང་དྲི་ཟའི་གྲོང་ཁྱེར་དང་བཅས་པ་མཐོང་བ་དང་སྨིག་རྒྱུ་ལ་ཆུ་དང་མིག་འཕྲུལ་མཁན་གྱིས་སྤྲུལ་པའི་བུད་མེད་སོགས་དང་གཟུགས་བརྙན་ལ་བྱད་བཞིན་དང་བྲག་ཆ་ལ་སོགས་པ་སྐྱེ་མེད་དེ་ཡོད་པ་མ་ཡིན་པ་མཐོང་བ་ན་མོ་གཤམ་གྱི་བུ་དང་ཡོད་པ་ཉིད་མ་ཡིན་པར་མཚུངས་ཀྱང་ཇི་ལྟར་རྨི་ལམ་གྱི་ཁང་ཁྱིམ་སོགས་མཐོང་བ་དེར་འགྱུར་ལ་མོ་གཤམ་གྱི་བུ་མི་མཐོང་བར་གྱུར་པ་དེ་མི་རིགས་སོ་ཞེས་དངོས་སྨྲ་བ་རང་ཉིད་ལ་བརྩད་ནས་དེ་གྲུབ་ན་ངེད་དབུ་མ་པ་ལ་ཡང་བརྩད་པར་རིགས་པའི་ཕྱིར་རོ།

།དེ་ཆོས་ཅན། དོན་དམ་པར་མེད་ན་ཐ་སྙད་དུ་ཡང་མེད་པར་འགྱུར་རོ། །（༢༠བ）ཞེས་སྨྲས་པའི་གཏན་ཚིགས་འདི་ཁྱབ་པ་མ་ངེས་པ་ཡིན་ཏེ། རྒྱུ་མཚན་གང་གི་ཕྱིར་ན། དེ་ཁོ་ན་ཉིད་དོན་དམ་དུ་གཟུགས་སོགས་འདི་སྐྱེ་བ་མེད་ཀྱང་མོ་གཤམ་གྱི་བུ་ལྟར་འཇིག་རྟེན་གྱིས་མཐོང་བའི་ཡུལ་དུ་མི་འགྱུར་བ་མ་ཡིན་པ་དེ་ཡི་ཕྱིར། གཉིས་པ་ནི། དབུ་མ་པ་ཆོས་ཅན། ཐ་སྙད་དུ་རང་བཞིན་གྱིས་གྲུབ་པའི་སྐྱེ་བ་ཁས་བླངས་ནས་དོན་དམ་པར་རང་བཞིན་གྱིས་གྲུབ་པའི་སྐྱེ་བ་འགོག་པ་རིགས་པ་མ་ཡིན་པར་ཐལ། ཕྱི་ནང་གི་དངོས་པོ་འདི་ཀུན་འཇིག་རྟེན་གྱི་ཐ་སྙད་དང་དེ་ཁོ་ན་ཉིད་དུ་ངོ་བོ་ཉིད་ཀྱིས་མ་སྐྱེས་པའི་ཕྱིར། དཔེར་ན་མོ་གཤམ་གྱི་བུ་ལ་རང་གི་བདག་ཉིད་ཀྱི་སྐྱེ་བ་དེ་ཁོ་ན་ཉིད་དུ་མེད་ཅིང་འཇིག་རྟེན་གྱི་ཐ་སྙད་དུའང་ཡོད་པ་མིན་པ་དེ་བཞིན་ནོ། །བདེན་པ་གཉིས་ཀར་ཡང་རང་བཞིན་གྱི་སྐྱེ་བ་མེད་པ་དེའི་ཕྱིར་ན། ཤེས་བྱ་ཆོས་ཅན། རྟག་ཏུ་རང་བཞིན་གྱི་སྐྱེ་བ་ཡོད་པ་མ་ཡིན་པར་ཐལ༑ རྒྱུ་མཚན་འདི་ལྟར་སྟོན་པས་ཆོས་རྣམས་ཀུན་གདོད་མ་ནས་ཞི་ཞིང་རང་བཞིན་གྱི་སྐྱེ་བ་དང་བྲལ་བ་དང༌། རང་བཞིན་གྱིས་ཡོངས་སུ་མྱ་ངན་ལས་འདས་པའོ་ཞེས་ངེས་དོན་དུ་གསུངས་པར་གྱུར་པ་དེའི་ཕྱིར། དེ་ཆོས་ཅན། དོན་དམ་པར་མེད་ན་ཐ་སྙད་དུ་ཡང་མོ་གཤམ་གྱི་བུ་དང་མཚུངས་པར་ཐལ་བར་མི་འགྱུར་ཏེ༑ བུམ་སོགས་འདི་དག་དེ་ཁོ་ན་ཉིད་དོན་དམ་དུ་མེད་ཅིང་འཇིག་རྟེན་གྱི་ཐ་སྙད་ལ་རབ་ཏུ་གྲགས་པ་སྟེ་ཐ་སྙད་དུ་ཡོད་པ་ཇི་ལྟ་བ་བཞིན་ཁས་བླངས་པ་དེ་བཞིན་དུ་ཕྱི་ནང་གི་དངོས་པོ་ཐམས་ཅད་དོན་དམ་པར་མེད་ཅིང་ཐ་སྙད་དུ་ཡོད་པར་མཚུངས་པར་འགྱུར་བས་སོ། །གསུམ་པ་ནི། དངོས་པོ་རྣམས་ཆོས་ཅན། རྒྱུ་རྐྱེན་ལ་བརྟེན་ནས་རབ་ཏུ་འགྱུར་ཏེ། རྒྱུ་མཚན་གང་གི་ཕྱིར་ན། རྒྱུ་མེད་པ་དང༌། དབང་ཕྱུག་གི་རྒྱུ་དང་དུས་ལ་སོགས་པ་དང༌། བདག་དང་གཞན་དང༌། གཉིས་ཀ་ལས་སྐྱེ་བར་འགྱུར་བ་མ་ཡིན་ཞིང་ཐ་སྙད་ཙམ་དུ་སྐྱེ་བ་ཡིན་པ་དེའི་ཕྱིར།

ཤེས་བྱ་ཆོས་ཅན། རྟེན་འབྱུང་རང་བཞིན་གྱིས་སྟོང་པར་རྟོགས་པའི་རིགས་པ་འདི་ཡིས་ནི་རྟག་ཆད་དུ་ལྟ་བ་ངན་པའི་དྲ་བ་མཐའ་དག་གཅོད་པར་བྱེད་དེ། 

རྒྱུ་མཚན་གང་གི་ཕྱིར་ན་རང་བཞིན་གྱིས་སྟོང་པ་དངོས་པོ་ལ་བརྟེན་ནས་རབ་ཏུ་འབྱུང་བའི་དོན་དུ་རྟོགས་པས་ཕྱིན་ཅི་ལོག་གི་རྟོག་པ་འདི་དག་གིས་གཞན་དུ་བརྟག་པར་མི་ནུས་པ་དེའི་ཕྱིར། དེ་ཆོས་ཅན། མཐར་འཛིན་གྱི་རྟོག་པས་ཇི་ལྟར་བཟུང་བ་ལྟར་ཕྱི་དོན་དེ་ཚད་མས་མ་གྲུབ་པར་ཐལ། མཐར་འཛིན་གྱི་རྟོག་པ་རྣམས་དངོས་པོ་རང་བཞིན་གྱིས་གྲུབ་པར་འཛིན་པ་ཡོད་ན་འབྱུང་བར་འགྱུར་ཞིང་དངོས་པོ་ཇི་ལྟར་རང་བཞིན་གྱིས་མེད་པར་གོང་དུ་ཡོངས་སུ་དཔྱད་ཟིན་ལ། དངོས་པོ་རང་བཞིན་གྱིས་གྲུབ་པར་འཛིན་པ་མེད་པར་མཐའ་འཛིན་གྱི་རྟོག་པ་འདི་རྣམས་མི་འབྱུང་བའི་ཕྱིར། དཔེར་ན་བུད་ཤིང་མེད་པར་མེ་ཡོད་པ་མིན་པ་དེ་བཞིན་ནོ། །བཞི་པ་ནི། དེ་ཆོས་ཅན། མཐར་འཛིན་གྱི་རྟོག་པ་རྣམས་ལོག་པར་གྱུར་པ་གང་ཡིན་པ་དེ་ཉིད་དབུ་མའི་བསྟན་བཅོས་（༢༡ན）ལ། རིགས་པས་རྣམ་པར་དཔྱོད་པའི་འབྲས་བུར་མཁས་པ་རྣམས་གསུངས་ཏེ། སོ་སོ་སྐྱེ་བོ་རྣམས་ནི་མཐར་འཛིན་གྱི་རྟོག་པས་བཅིངས་ནས་འཁོར་བར་འཁོར་ལ་མི་རྟོག་རྣལ་འབྱོར་པ་ནི་དེ་ཁོ་ན་ཉིད་རྟོགས་ནས་གྲོལ་བ་ཐོབ་པར་འགྱུར་བས་སོ། །དེ་ཆོས་ཅན༑ དབུ་མའི་བསྟན་བཅོས་ལས་རིགས་པས་རྣམ་པར་དཔྱད་པ་བྱས་པ་ནི་རྩོད་པ་ལ་ཆགས་པ་དང་གཞན་ཟིལ་གྱིས་གནོན་པ་ཙམ་གྱི་ཕྱིར་དུ་མཛད་པ་མིན་ཏེ༑ རྣམ་པར་གྲོལ་བ་ཐོབ་པའི་ཕྱིར་ནི་དེ་ཁོ་ན་ཉིད་བསྟན་པ་ཡིན་པའི་ཕྱིར། དེ་ཆོས་ཅན། གལ་ཏེ་དབུ་མའི་བསྟན་བཅོས་ལས་དེ་ཁོ་ན་ཉིད་རྣམ་པར་བཤད་པ་ན་གཞན་གྱི་གཞུང་ལུགས་ལས་བཏགས་པའི་དོན་རྣམས་འཇིག་པར་འགྱུར་ན་ཡང་ཉེས་པ་མེད་དེ། དེ་དག་དངོས་པོའི་གནས་ལུགས་ལས་ཕྱིན་ཅི་ལོག་ཏུ་གྱུར་པའི་དབང་གིས་འཇིག་པའི་ཕྱིར། དེ་ཆོས་ཅན། གྲོལ་བ་དོན་གཉེར་གྱི་སྐྱེས་བུས་རྩོད་པ་ལྷུར་ལེན་གྱི་ཆེད་དུ་རྣམ་དཔྱད་བྱ་བར་མི་རིགས་ཏེ། རང་གི་ལྟ་བ་ལ་ཆགས་པ་དང་དེ་བཞིན་དུ་གཞན་གྱི་ལྟ་བ་ལ་རྒྱུད་འཁྲུག་པ་གང་ཡིན་པའི་རྟོག་པ་ཉིད་འཁོར་བར་འཆིང་བྱེད་ཡིན་པའི་ཕྱིར།

དེ་ཡི་ཕྱིར་ན། དེ་ཆོས་ཅན། འདོད་ཆགས་དང་ཁོང་ཁྲོ་རྣམ་པར་བསལ་ཏེ་རིགས་པས་རྣམ་པར་དཔྱད་པ་བྱས་པ་ན་མྱུར་དུ་གྲོལ་བ་ཐོབ་པར་འགྱུར་ཏེ། རྩོད་པ་ལྷུར་ལེན་གྱིས་རྣམ་པར་དཔྱད་པ་བྱས་ན་ཉོན་མོངས་འཕེལ་བར་འགྱུར་ཞིང༌། སྒྲུབ་པ་ལྷུར་ལེན་གྱི་སྒོ་ནས་དཔྱད་པ་བྱས་ན་དེ་ཁོ་ན་ཉིད་རྟོགས་ནས་ཉོན་མོངས་ལྡོག་པར་འགྱུར་བའི་ཕྱིར་རོ། ། ཇ༢ གང་ཟག་གི་བདག་མེད་རིགས་པས་སྒྲུབ་པ། གཉིས་པ་གང་ཟག་གི་བདག་མེད་རིགས་པས་སྒྲུབ་པ་ལ་གསུམ། ཐར་འདོད་ཀྱིས་ཐོག་མར་བདག་རང་བཞིན་གྱིས་གྲུབ་པ་ཉིད་དགག་དགོས་པར་བསྟན་པ། བདག་དང་བདག་གི་བ་གཉིས་རང་བཞིན་གྱིས་གྲུབ་པ་འགོག་པའི་ཚུལ༑ བདག་དང་ཤིང་རྟའི་དཔྱད་པ་དངོས་པོ་གཞན་ལ་བསྒྲེ་བར་བསྟན་པའོ། ། དང་པོ་ནི། ཤེས་བྱ་ཆོས་ཅན། གྲོལ་བ་དོན་གཉེར་གྱི་རྣལ་འབྱོར་པ་ཡིས་བདག་ནི་འཇིག་ལྟ་ལྷན་སྐྱེས་འདི་ཡི་ཡུལ་དུ་རྟོགས་པར་བྱས་ནས་བདག་དེ་ནི་རང་བཞིན་གྱིས་གྲུབ་པ་འགོག་པར་བྱེད་རིགས་ཏེ། ཆགས་སོགས་ཉོན་མོངས་དང་སྐྱེ་རྒ་སོགས་སྐྱོན་རྣམས་མ་ལུས་པ་འཇིག་ཚོགས་ལ་ལྟ་བ་ལས་བྱུང་བར་བློ་ཡིས་མཐོང་བར་གྱུར་ཅིང་བདག་མེད་གཉིས་ལས་གང་ཟག་གི་བདག་མེད་རྟོགས་སླ་བའི་ཕྱིར་རོ། །གཉིས་པ་ལ་གཉིས། བདག་རང་བཞིན་གྱིས་གྲུབ་པ་དེ་དགག་པ་དང༌༑ བདག་གི་བ་རང་བཞིན་གྱིས་གྲུབ་པ་དགག་པའོ། །དང་པོ་ལ་དྲུག གཞན་སྡེས་བཏགས་པའི་ཕུང་པོ་ལས་ངོ་བོ་ཐ་དད་པའི་བདག་དགག རང་སྡེས་བཏགས་པའི་ཕུང་པོ་ཉིད་བདག་ཏུ་འདོད་པ་དགག དེ་གཉིས་ཀྱི་ལྷག་མའི་ཕྱོགས་རྟེན་དང༌། བརྟེན་པ་སོགས་གསུམ་དགག དེ་ཉིད་དང་གཞན་ཉིད་དུ་མེད་པར་གང་ཟག་རྫས་ཡོད་དགག བདག་བརྟེན་ནས་བཏགས་པ་ཙམ་དུ་བཞག་པ་དཔེ་དང་བཅས་པར་བཤད། དེ་ལྟར་（༢༡བ）བཞག་པ་ལ་མཐར་འཛིན་གྱི་རྟོག་པ་སྤང་སླ་བའི་ཡོན་ཏན་བསྟན་པའོ། །དང་པོ་ལ་གཉིས། ཕྱོགས་སྔ་མ་བརྗོད་པ་དང༌༑ ལུགས་དེ་དགག་པའོ། །དང་པོ་ནི། མུ་སྟེགས་གྲངས་ཅན་པ་རྣམས་ཀྱིས་ཤེས་བྱ་གྲངས་ཉི་ཤུ་རྩ་ལྔར་འབྱེད་ལ་ཉེར་བཞི་པོ་བེམ་པོ་དང་ཉེར་ལྔ་པ་རིག་པར་བྱས་པའི་རིག་པ་དེ་ཉིད་བདག་ཏུ་འདོད་དེ།

འདི་ལྟར་རྣམ་སྨིན་ཟ་བ་པོ་དང་རྟག་པའི་དངོས་པོ་དང་རྣམ་འགྱུར་བྱེད་པ་པོ་མིན་པ་དང་བདེ་སོགས་ཡོན་ཏན་གྱི་བདག་ཉིད་དུ་མེད་པ་དང་ཁྱབ་པའི་ཕྱིར་འགྲོ་འོང་གི་བྱ་བ་མེད་པ་སྟེ་བདག་དེ་ཁྱད་པར་ལྔ་དང་ལྡན་པར་བཏགས་སོ། །བྱེ་བྲག་པ་སོགས་མུ་སྟེགས་ཅན་རྣམས་ཀྱི་ལུགས་ནི་ཐ་དད་པར་གྱུར་ཏེ། བདག་དེའི་དབྱེ་བ་ཅུང་ཟད་ཅུང་ཟད་ལ་བརྟེན་ནས༑ བློ་དང་བདེ་བ་དང༌། སྡུག་བསྔལ་དང༌། འདོད་པ་དང་སྡང་བ་དང་འབད་པ་དང༌། ཆོས་དང༌། ཆོས་མ་ཡིན་པ་དང་བྱ་བའི་ཤུགས་ཏེ་བདག་གི་ཡོན་ཏན་དགུར་སྨྲ་བར་བྱེད་དོ། །བྱེ་བྲག་བ་ཁ་ཅིག་སྐུམ་པ་དང༌། བརྐྱང་བ་ཉིད་ཀྱིས་བྱ་བ་དང་བཅས་པར་ཁས་ལེན་ནོ། །རིག་བྱེད་དུ་སྨྲ་བ་དག་ནི་བུམ་པ་ལ་སོགས་པ་ཐ་དད་པ་རྣམས་ཀྱི་ནམ་མཁའ་གཅིག་ཡིན་པ་ལྟར། རྟེན་ལུས་ཐ་དད་པས་རྟེན་པ་བདག་གཅིག་ཉིད་སྣ་ཚོགས་པ་ཉིད་དོ་ཞེས་པ་ལ་སོགས་པར་ཁས་ལེན་ནོ་གཉིས་པ་ནི། མུ་སྟེགས་རྣམས་ཀྱིས་བཏགས་པ་དེ་ལྟར་གྱུར་པའི་བདག་ནི་ཆོས་ཅན༑ རང་བཞིན་གྱིས་ཡོད་པ་མ་ཡིན་ཏེ། སྐྱེ་བ་དང་བྲལ་བའི་ཕྱིར་དཔེར་ན་མོ་གཤམ་གྱི་བུ་ལྟར་རོ། །རྟགས་ཁས་བླངས་སོ། །རྟག་ཅིག་རང་དབང་ཅན་གྱི་བདག་འདི་ནི་ཆོས་ཅན། ངར་འཛིན་ལྷན་སྐྱེས་ཀྱི་རྟེན་ཏེ་དམིགས་ཡུལ་དུའང་མི་རིགས་ཏེ། དཔེ་རྟགས་སྔ་མའོ། །རྟག་ཅིག་རང་དབང་ཅན་གྱི་བདག་འདི་ནི་ཆོས་ཅན༑ ཀུན་རྫོབ་ཏུ་ཡང་ཡོད་པར་མི་འདོད་དེ། ཚད་མས་མ་གྲུབ་པའི་ཕྱིར། ཤེས་བྱ་ཆོས་ཅན། མུ་སྟེགས་པ་རྣམས་ཀྱིས་བཏགས་པའི་བདག་དེའི་ཁྱད་པར་གྱི་ཆོས་ཀུན་ཡང་ཡོད་པ་མ་ཡིན་ཏེ། གང་གི་ཕྱིར་ཞེ་ན། གྲངས་ཅན་པའི་བསྟན་བཅོས་དང་བྱེ་བྲག་པ་སོགས་ཀྱི་བསྟན་བཅོས་ལས་བདག་དེའི་ཁྱད་པར་གྱི་ཆོས་མུ་སྟེགས་པ་རྣམས་ཀྱིས་གང་བསྟན་ཅིང་བཏགས་པ་དེ་ཀུན་ལ་མུ་སྟེགས་པ་རང་ལ་གྲགས་པའི་མ་སྐྱེས་པའི་གཏན་ཚིགས་ཀྱིས་གནོད་པ་དེའི་ཕྱིར། མུ་སྟེགས་རང་ལ་གྲགས་པའི་གཏན་ཚིགས་ཀྱིས་གནོད་པ་དེའི་ཕྱིར་ན།

ཤེས་བྱ་ཆོས་ཅན། ཕུང་པོ་ལས་དོན་གཞན་པའི་བདག་མེད་དེ། ཕུང་པོ་བཟུང་བ་མ་གཏོགས་པར་ཕུང་པོ་ལས་དོན་གཞན་པའི་བདག་དེ་འཛིན་པའི་ལྷན་སྐྱེས་མ་གྲུབ་པའི་ཕྱིར། ཕུང་པོ་ལས་དོན་གཞན་པའི་བདག་ཆོས་ཅན། འཇིག་རྟེན་གྱི་ངར་འཛིན་ལྷན་སྐྱེས་ཀྱི་བློའི་རྟེན་དམིགས་ཡུལ་དུ་ཡང་མི་འདོད་དེ། དེ་ལ་རྣམ་པ་མ་ཤར་བའི་ཕྱིར༑ རྣམ་པ་མ་ཤར་ཡང་བློའི་ཡུལ་དུ་འགྱུར་ན། ཤེས་བྱ་ཆོས་ཅན། གཟུགས་སོགས་ཕྱི་རོལ་གྱི་དོན་ཡང་ངར་འཛིན་ལྷན་སྐྱེས་ཀྱི་དམིགས་ཡུལ་ཡིན་པར་ཐལ། ཕུང་པོ་ལས་དོན་གཞན་པའི་བདག་དེ་རིག་པ་སྟེ་སྣང་བ་མིན་（༢༢ན）པའང་བདག་ལྟའི་དམིགས་ཡུལ་ཡིན་པའི་ཕྱིར། དེས་ན་ཤེས་བྱ་ཆོས་ཅན། རྟག་ཅིག་རང་དབང་ཅན་གྱི་བདག་དེའི་འཇིག་ལྟ་ལྷན་སྐྱེས་ཀྱི་འཛིན་སྟངས་ཀྱི་ཡུལ་མ་ཡིན་པར་ཐལ། གང་དག་དུད་འགྲོར་བསྐལ་བ་མང་པོར་བསྐྱལ་བར་གྱུར་པ་དེས་ཀྱང་མ་སྐྱེས་པ་དང་རྟག་པའི་བདག་འདི་མ་མཐོང་ལ་ངར་འཛིན་ལྷན་སྐྱེས་ནི་གྲུབ་མཐས་བློ་མ་བསྒྱུར་བ་དེ་དག་ལ་ཡང་འདུག་པ་མཐོང་བའི་ཕྱིར། དེ་ཆོས་ཅན༑ ཕུང་པོ་ལས་དོན་གཞན་པའི་བདག་འགའ་ཡང་མེད་དེ། དེ་ཡོད་ན་གོང་གི་རིགས་པས་གནོད་པ་དེས་ནའོ། །གཉིས་པ་ལ་ལྔ། ཕུང་པོ་བདག་ཏུ་འདོད་པ་ལ་གནོད་བྱེད་བསྟན་པ༑ དེ་ལྟར་འདོད་པར་མི་རིགས་པའི་སྒྲུབ་བྱེད་བསྟན་པ། ཕུང་པོ་བདག་ཏུ་སྨྲ་བ་ལ་གནོད་བྱེད་གཞན་བསྟན་པ། ཕུང་པོ་བདག་ཏུ་གསུངས་པ་སོགས་ཀྱི་དགོངས་པ་བཤད་པ། གཞན་གྱི་ལུགས་འབྲེལ་མེད་དུ་བསྟན་པའོ། །དང་པོ་ལ་གཉིས༑ དངོས་ཀྱི་དོན་དང༌། སྐྱོན་སྤོང་གི་ལན་དགག་པའོ། །དང་པོ་ལ་གཉིས། ཕྱོགས་སྔ་མ་བརྗོད་པ་དང༌། ལུགས་དེ་དགག་པའོ། །དང་པོ་ནི། རང་སྡེ་ཁ་ཅིག་ན་རེ། ཕུང་པོ་ལས་དོན་གཞན་པའི་བདག་གྲུབ་པ་མེད་པའི་ཕྱིར་བདག་ལྟའི་དམིགས་པའི་ཡུལ་ཕུང་པོ་ཁོ་ནའོ། །མང་པོས་བཀུར་བ་ཁ་ཅིག བདག་ལྟའི་རྟེན་ཏེ་དམིགས་ཡུལ་དུ་ཕུང་པོ་ནི་ལྔ་ཆར་ཡང་འདོད་ཅིང༌། ཁ་ཅིག སེམས་གཅིག་པུ་བདག་ལྟའི་དམིགས་ཡུལ་དུ་འདོད་དོ།

།གཉིས་པ་ནི། གལ་ཏེ་ཕུང་པོ་བདག་ཏུ་འདོད་ན། ཤེས་བྱ་ཆོས་ཅན། བདག་གཅིག་པུ་དེ་དག་ཀྱང་བདག་མང་པོར་འགྱུར་བར་ཐལ། གང་ཟག་རང་གི་ཕུང་པོ་བདག་ཡིན་པ་དེའི་ཕྱིར། ཁྱབ་པ་ཡོད་དེ༑ ཕུང་པོ་ལྔ་པོ་དེ་མང་བས་སོ། །བདག་ནི་ཆོས་ཅན་རྫས་ཡོད་དུ་འགྱུར་བར་ཐལ༑ རིགས་པས་དཔྱད་བཟོད་དུ་གྲུབ་པའི་ཕྱིར། འདོད་ན། ཕུང་པོ་དེར་ལྟ་བའི་འཇིག་ལྟ་ལྷན་སྐྱེས་ཆོས་ཅན། ཕྱིན་ཅི་ལོག་གི་ཡུལ་ཅན་དུ་མི་འགྱུར་བར་ཐལ༑ འཛིན་སྟངས་ཀྱི་ཡུལ་རྫས་སུ་ཡོད་ཅིང༌། དེ་ལ་འཇུག་པའི་བློ་ཡིན་པས་སོ༑ ༑འདོད་ན། དེ་ཆོས་ཅན། ས་བོན་རྒྱུན་ཆད་པའི་ཚུལ་གྱིས་སྤང་བྱ་མ་ཡིན་པར་འདུན་པའི་འདོད་ཆགས་ལོག་པའི་ཚུལ་གྱིས་སྤང་བར་བྱ་བ་ཡིན་པར་ཐལ། སྤང་བྱ་གང་ཞིག་རྫས་ཡོད་ལ་འཇུག་པའི་འཛིན་སྟངས་ཕྱི་ཅི་མ་ལོག་པའི་བློ་ཡིན་པའི་ཕྱིར། གཞན་ཡང་ཤེས་བྱ་ཆོས་ཅན། ལྷག་མེད་ཀྱི་མྱ་ངན་ལས་འདས་པ་ཐོབ་པའི་ཚེ་ངེས་པར་བདག་རྒྱུན་ཆད་པར་འགྱུར་བར་ཐལ། ཕུང་པོ་བདག་ཡིན་པ་གང་ཞིག ལྷག་མེད་ཀྱི་མྱང་འདས་ཐོབ་པའི་ཚེ་ཕུང་པོ་རྒྱུན་ཆད་པའི་ཕྱིར། རྟགས་ཁས་བླངས་སོ། །དེ་ཆོས་ཅན་བདག་རང་བཞིན་གྱིས་སྐད་ཅིག་རེ་རེ་སྐྱེ་འཇིག་བྱེད་པར་ཐལ། མྱ་ངན་ལས་འདས་པར་ཞུགས་པའི་སྔོན་གྱི་སྐད་ཅིག་དག་ལ་ནི་ཕུང་པོ་རང་བཞིན་གྱིས་སྐད་ཅིག་རེ་རེ་སྐྱེ་འཇིག་བྱེད་པའི་ཕྱིར། འདོད་ན། དེ་ཆོས་ཅན། ལས་དང་ལས་དེའི་འབྲས་བུ་རྣམ་སྨིན་མེད་པར་ཐལ། རྣམ་སྨིན་དང་འབྲེལ་བའི་བྱེད་པ་པོའི་བདག་མེད་པས་སོ། །（༢༢བ）རྟགས་མ་གྲུབ་ན། བདག་སྔ་ཕྱི་རང་བཞིན་གྱིས་ཐ་དད་པ་ཉམས་སོ། །གལ་ཏེ་རང་བཞིན་ཐ་དད་ཀྱང་སྐད་ཅིག་སྔ་མས་བྱས་པའི་ལས་ཀྱི་འབྲས་བུ་ཕྱི་མ་རྣམས་སུ་མྱོང་བས་སྐྱོན་མེད་དེ་ཞེ་ན། དེ་ཆོས་ཅན། རྒྱུད་གཞན་གྱིས་བསགས་པའི་འབྲས་བུ་ལ་གཞན་གྱིས་ཟ་བར་འགྱུར་བར་ཐལ། རྣམ་སྨིན་ཟ་བ་པོ་ཡོད་པ་གང་ཞིག ལས་གསོག་པ་པོའི་གང་ཟག་དང་འབྲས་བུ་མྱོང་བ་པོའི་གང་ཟག་རང་བཞིན་གྱིས་ཐ་དད་པའི་ཕྱིར་རོ།

།གཉིས་པ་ནི་དེ་ཁོ་ན་ཉིད་དུ་རང་བཞིན་གྱིས་ཐ་དད་ཀྱང་རྒྱུད་གཅིག་པ་ཡོད་པས་ན་སྐྱོན་མེད་དོ་ཞེ་ན། དེ་ཆོས་ཅན། རང་བཞིན་གྱིས་ཐ་དད་པ་ལ་རྒྱུད་གཅིག་པ་མི་རུང་བར་ཐལ། རང་བཞིན་གྱིས་ཐ་དད་པའི་རྒྱུད་གཅིག་པ་ལ་སྔར་རིགས་པས་རྣམ་པར་དཔྱད་པའི་ཚེ་ཉེས་པ་བཤད་ཟིན་པའི་ཕྱིར། གང་དུ་ན། བྱམས་པ་ཉེར་སྦས་ལ་བརྟེན་ཆོས་རྣམས་ནི། །ཞེས་སོགས་སུའོ། །དེ་རྣམས་ཀྱི་དོན་བསྡུས་པ་ནི། དེ་ཆོས་ཅན། ཕུང་པོ་ལྔ་དང་སེམས་བདག་ཏུ་མི་རིགས་པར་ཐལ། ཇི་སྐད་བཤད་པའི་རིགས་པས་གནོད་པ་དེའི་ཕྱིར་གཉིས་པ་ནི། དེ་ཆོས་ཅན། ཕུང་པོ་བདག་མ་ཡིན་པར་ཐལ། གལ་ཏེ་ཕུང་པོ་བདག་ཡིན་ན་རང་སྟེ་ཐམས་ཅད་ཀྱིས་འདོད་པའི་འཇིག་རྟེན་མཐའ་དང་ལྡན་པ་དང་མི་ལྡན་པ་ལ་སོགས་པའི་ལུང་མ་བསྟན་ཀྱི་ལྟ་བ་བཅུ་བཞིའི་རྣམ་གཞག་མེད་པར་འགྱུར་དགོས་པའི་ཕྱིར་རོ། །མི་འཐད་པའི་ཚུལ་ནི། བདག་གིས་དོན་ཕུང་པོ་ཙམ་དུ་ཟད་ན་ཕུང་པོ་མི་རྟག་པ་སོགས་སུ་ལུང་བསྟན་པས་ཉེས་པར་མི་འགྱུར་ཏེ༑ བྱེད་པ་པོའི་བདག་ལ་བསམ་པའི་དྲི་བར་མ་སོང་གི་བླང་བྱ་ཕུང་པོ་ལ་བསམ་པའི་དྲི་བ་སོང་བས་སོ། །དེས་ན་ལུང་བསྟན་པར་རིགས་པས་ལུང་མ་བསྟན་གྱི་རྣམ་གཞག་དགོས་པ་མེད་པར་འགྱུར་རོ། །གསུམ་པ་ནི། དངོས་པོ་སྨྲ་བ་ཁྱོད་ཀྱི་ལྟར་ན། ཤེས་བྱ་ཆོས་ཅན། རྣལ་འབྱོར་པས་བདག་མེད་མངོན་སུམ་དུ་མཐོང་བ་ལ་དེ་ཡི་ཚེ་ངེས་པར་ཕུང་པོའི་དངོས་པོ་རྣམས་མེད་པར་རྟོགས་པར་འགྱུར་བར་ཐལ། ཐ་སྙད་བཏགས་པའི་བཏགས་དོན་བཙལ་ནས་ཕུང་པོ་བདག་ཏུ་འཇོག་དགོས་པའི་ཕྱིར། གལ་ཏེ་རྟག་པའི་བདག་ནང་གི་བྱེད་པའི་སྐྱེས་བུ་སྤོང་བ་སྟེ་མེད་པར་རྟོགས་པས་སྐྱོན་མེད་དོ་ཞེ་ན། དེ་ལྟར་འདོད་པ་དེའི་ཚེ་ཁྱོད་ཀྱི་ལྟར་ན། དེ་ཆོས་ཅན། སེམས་སམ་ཕུང་པོ་བདག་ཏུ་མི་འགྱུར་བར་ཐལ། རྣལ་འབྱོར་པས་བདག་མེད་མངོན་སུམ་དུ་རྟོགས་པའི་ཚེ་ཕུང་པོ་མེད་པར་མ་རྟོགས་པ་དེ་ཡི་ཕྱིར། ཁྱོད་ཀྱི་ལྟར་ན། དེ་ཆོས་ཅན།

རྣལ་འབྱོར་པས་བདག་མེད་མངོན་སུམ་དུ་མཐོང་བ་ཡིས་གཟུགས་སོགས་ཀྱི་དེ་ཁོ་ན་ཉིད་རྟོགས་པར་མི་འགྱུར་བར་ཐལ༑ རྣལ་འབྱོར་པས་རྟག་ཅིག་རང་དབང་ཅན་གྱི་བདག་ཙམ་མེད་པར་རྟོགས་ལ་ཕུང་པོ་བདེན་མེད་དུ་མ་རྟོགས་པའི་ཕྱིར། གཞན་ཡང་དེ་ཆོས་ཅན། བདག་མེད་མངོན་སུམ་དུ་རྟོགས་པའི་རྣལ་འབྱོར་པའི་རྒྱུད་ལ་འདོད་ཆགས་ལ་སོགས་པ་ཉོན་མོངས་པ་གོང་ནས་གོང་དུ་སྐྱེ་བར་འགྱུར་བར་ཐལ། དེས་གཟུགས་བདེན་གྲུབ་ལ་（༢༣ན）དམིགས་ནས་འཇུག་པའི་ཕྱིར་དང༌། གཟུགས་དེ་ཡི་ངོ་བོ་དེ་ཁོ་ན་ཉིད་རྟོགས་པ་མེད་པའི་ཕྱིར། བཞི་པ་ལ་ལྔ། བདག་ཏུ་གང་ལྟ་བ་ཐམས་ཅད་ཕུང་པོ་ཁོ་ན་ལ་ལྟ་བར་གསུངས་པའི་དོན་བཤད་པ། མདོ་གཞན་ལ་བརྟེན་ནས་ཕུང་པོ་ཚོགས་ཙམ་བདག་མིན་པར་བཤད་པ། ཕུང་པོ་ཚོགས་ཙམ་གྱི་དབྱིབས་ཀྱི་བཀོད་པ་བདག་ཡིན་པ་དགག་པ། ཕུང་པོ་ཚོགས་ཙམ་བདག་ཏུ་འདོད་པ་ལ་གནོད་བྱེད་གཞན་བསྟན་པ། ཐུབ་པས་བདག་དེ་ཁམས་དྲུག་ལ་སོགས་ལ་བརྟེན་ནས་བཏགས་པར་གསུངས་པའོ། །དང་པོ་ལ་གསུམ། ལུང་གི་དགོངས་པ་དགག་བྱ་གཅོད་པའི་དགག་ཕྱོགས་ནས་ཡིན་པར་བསྟན་པ། སྒྲུབ་ཕྱོགས་ནས་ཡིན་དུ་ཆུག་ཀྱང་ཕུང་པོ་བདག་ཏུ་སྟོན་པ་མིན་པ། དེ་དག་ལ་གཞན་གྱི་རྩོད་པ་སྤང་བའོ། །དང་པོ་ནི། ཕུང་པོ་བདག་ཡིན་པར་འདོད་དེ། གང་གི་ཕྱིར་ན། སྟོན་པས་ཕུང་པོ་བདག་གོ་ཞེས་གསུངས་པ་དེའི་ཕྱིར་དེས་ན་ཕུང་པོ་བདག་ཡིན་པར་ལུང་གིས་གྲུབ་བོ་ཞེ་ན། དགེ་སློང་དག་དགེ་སྦྱོང་ངམ་བྲམ་ཟེ་གང་སུ་དག་ཅིག་བདག་གོ་སྙམ་དུ་ཡང་དག་པར་རྗེས་སུ་ལྟ་བ་དེ་དག་ནི་ཉེ་བར་ལེན་པའི་ཕུང་པོ་ལྔ་པོ་འདི་དག་ཁོ་ན་ལ་ཡང་དག་པར་རྗེས་སུ་ལྟའོ་ཞེས་གསུངས་པའི་མདོ་དེ་ནི་ཆོས་ཅན། ཕུང་པོ་བདག་ཏུ་སྟོན་པ་མ་ཡིན་པར་ཐལ། ཕུང་པོ་ལས་དོན་གཞན་པའི་བདག་འགོག་པ་ཡིན་ཞིང་མདོ་གཞན་ལས་གཟུགས་བདག་མ་ཡིན་ཞེས་སོགས་ཀྱིས་གཟུགས་བདག་ཡིན་པ་ལ་དགག་པ་གསུངས་པའི་ཕྱིར་རོ། །མདོ་གཞན་ལས་ཇི་ལྟར་བཀག་ཅཻ་ན༑ ཤེས་བྱ་ཆོས་ཅན།

མདོ་དེར་ཕུང་པོ་བསྟན་པ་དེ་ཕུང་པོ་བདག་ཡིན་ནོ་ཞེས་བཞེད་པ་མ་ཡིན་ཏེ། རྒྱུ་མཚན་གང་གི་ཕྱིར་ན་གཟུགས་དང་ཚོར་བ་བདག་མ་ཡིན་པ་དང་འདུ་ཤེས་ཀྱང་བདག་མ་ཡིན་པ་དང་འདུ་བྱེད་རྣམས་ཀྱང་བདག་མ་ཡིན་པ་དང༌། རྣམ་ཤེས་ཀྱང་བདག་མ་ཡིན་པར་མདོ་གཞན་ལས་གསུངས་པ་དེ་ཡི་ཕྱིར་རོ། །གཉིས་པ་ནི། དེ་ཆོས་ཅན། ཕུང་པོ་བདག་གོ་ཞེས་བརྗོད་པའི་ཚེ་ཕུང་པོ་རྣམས་ཀྱི་ཚོགས་པ་བདག་ཡིན་པར་ཐལ། ཕུང་པོ་བདག་ཡིན་པ་གང་ཞིག ཕུང་པོའི་ངོ་བོ་རེ་རེ་བ་བདག་མ་ཡིན་པའི་ཕྱིར། འདོད་ན་ཕུང་པོའི་ཚོགས་པ་བདག་དེ་མ་ཡིན་པར་ཐལ། ཕུང་པོ་ཚོགས་པ་དེ་རྫས་སུ་མེད་པའི་ཕྱིར། ཁྱབ་པ་ཁས་བླངས་ཏེ། བདག་ཉིད་བདག་གི་མགོན་ཡིན་ཏེ། །ཞེས་སོགས་གསུངས་ལ་ཕུང་པོ་ཚོགས་པ་རྫས་སུ་མེད་པས་མགོན་མིན་པ་དང་འདུལ་བའམ་དཔང་པོ་ཉིད་ཀྱང་མིན་པར་ཁས་བླངས་པའི་ཕྱིར་རོ། །གསུམ་པ་ནི། གལ་ཏེ་ཕུང་པོ་ཚོགས་པ་བདག་ཡིན་ཏེ། ཕུང་པོ་ཚོགས་པ་དང༌༑ ཕུང་པོ་ཚོགས་པ་ཅན་གཉིས་ངོ་བོ་ཐ་དད་མ་ཡིན་པའི་ཕྱིར་རོ་ཞེ་ན། དེ་ལྟར་འདོད་པ་དེའི་ཚེ། ཤེས་བྱ་ཆོས་ཅན། ཤིང་རྟ་དེ་ཡི་ཡན་ལག་ཚོགས་པ་ཕྱོགས་གཅིག་ཏུ་གནས་པ་རྣམས་ཤིང་རྟ་ཉིད་དུ་འགྱུར་བར་ཐལ། ཤིང་རྟ་དང་བདག་གཉིས་པོ་རང་གི་ཡན་ལག་ལ་འཇོག་མི་འཇོག་མཚུངས་པའི་ཕྱིར་རོ། ། གཉིས་（༢༣བ）པ་ནི། དེ་ཆོས་ཅན། ཕུང་པོ་འདུས་པ་ཙམ་བདག་མ་ཡིན་ཏེ། མདོ་ལས་ཕུང་པོ་ཚོགས་པ་ལ་བརྟེན་ནས་བདག་ཏུ་གདགས་པ་ཡིན་པར་གསུངས་པ་དེའི་ཕྱིར་རོ། །གསུམ་པ་ནི། གལ་ཏེ་ཤིང་རྟ་བཞིན་དུ་ཕུང་པོ་རྣམས་ཀྱི་དབྱིབས་ཀྱི་བཀོད་པ་ཙམ་བདག་ཡིན་ནོ་ཞེ་ན། དངོས་སྨྲ་བ་ཁྱོད་ཀྱི་ལུགས་ལ་ཤེས་བྱ་ཆོས་ཅན། གཟུགས་ཅན་དེ་དག་ཉིད་ཁོ་ན་བདག་ཅེས་བྱ་བར་འགྱུར་བར་ཐལ། དབྱིབས་དེ་ནི་གཟུགས་ཅན་ཁོ་ན་ལ་ཡོད་པའི་ཕྱིར་རོ། །སེམས་དང་སོགས་པ་སེམས་བྱུང་གི་ཚོགས་པ་ནི་བདག་ཉིད་དུ་འགྱུར་བ་མ་ཡིན་ཏེ། རྒྱུ་མཚན་གང་གི་ཕྱིར་ན། སེམས་སེམས་བྱུང་དེ་དག་ལ་དབྱིབས་ཡོད་པ་མ་ཡིན་པའི་ཕྱིར།

བཞི་པ་ནི། དེ་ཆོས་ཅན། ཉེ་བར་ལེན་པ་པོ་རང་སྟེ་བདག་དང་ཉེ་བར་ལེན་པ་ཕུང་པོ་གཉིས་གཅིག་གི་དངོས་པོར་རིགས་པ་མ་ཡིན་ཏེ། དེ་ལྟ་ན་ལས་དང་བྱེད་པ་པོ་གཅིག་ཉིད་དུ་འགྱུར་བའི་ཕྱིར་རོ། །གལ་ཏེ་བྱེད་པ་པོ་མེད་པའི་ལས་ཡོད་སྙམ་པའི་བློ་ཡིན་ན། དེ་ཆོས་ཅན། བྱེད་པ་པོ་མེད་པའི་ལས་ཡོད་པ་མ་ཡིན་པར་ཐལ། རྒྱུ་མཚན་གང་གི་ཕྱིར་ན། རྒྱུ་བྱེད་པ་པོ་མེད་པར་འབྲས་བུ་ལས་མེད་པའི་ཕྱིར་རོ། །ལྔ་པ་ནི། དེ་ཆོས་ཅན། བདག་དེ་ནི་ས་ལ་སོགས་པའི་ཁམས་རེ་རེ་བ་དེ་རྣམས་དང་རང་བཞིན་གྱིས་གཅིག་པ་དེ་ཉིད་མ་ཡིན་ཞིང་དེ་དག་ཚོགས་པ་ཙམ་ཉིད་ཀྱང་བདག་མ་ཡིན་ཏེ། རྒྱུ་མཚན་གང་གི་ཕྱིར་ན། ཐུབ་པས་བདག་དེ་ས་དང་ཆུ་དང་མེ་དང་རླུང་དང་རྣམ་ཤེས་དང་སྣའི་བུ་ག་སོགས་ནམ་མཁའི་ཁམས་ཞེས་བྱ་བ་ཁམས་དྲུག་དག་དང་མིག་ལ་སོགས་པ་ནས་ཡིད་ཀྱི་རེག་པ་ཡི་བར་རྟེན་དྲུག་དག་ལ་བརྟེན་ནས་ཉེ་བར་བསྟན་ཅིང་སེམས་དང་སེམས་བྱུང་གི་ཆོས་རྣམས་གདགས་གཞིར་ཉེ་བར་བཟུང་ནས་ངེས་པ་སྟེ་གསལ་བར་གསུངས་པ་དེའི་ཕྱིར། དེས་ན་ངར་འཛིན་ལྷན་སྐྱེས་ཀྱི་བློས་ཁམས་རེ་རེ་བ་དང་ཚོགས་པ་དེ་རྣམས་ལ་དམིགས་པ་མ་ཡིན་ཏེ། ཁམས་རེ་རེ་བ་དང་ཚོགས་པ་གང་ཡང་བདག་མ་ཡིན་པ་དེའི་ཕྱིར་རོ། །ལྔ་པ་ནི། དེ་ཆོས་ཅན། རྟག་ཅིག་རང་དབང་ཅན་གྱི་བདག་མེད་པར་ཤེས་པ་ཙམ་གྱིས་བདག་ཏུ་ལྟ་བ་ལྷན་སྐྱེས་ཅིས་ཀྱང་སྟེ་མ་ལུས་པར་འབྱིན་ཞེས་སྨྲ་བ་ཤིན་ཏུ་མཚར་ཏེ་མི་རིགས་པར་ཐལ། བདག་མེད་མངོན་སུམ་དུ་རྟོགས་པའི་ཚེ་རྟག་པའི་བདག་སྤོང་བ་སྟེ་མེད་པ་ཙམ་རྟོགས་ཞིང་རྟག་པའི་བདག་འདི་ནི་ངར་འཛིན་ལྷན་སྐྱེས་ཀྱི་རྟེན་དུའང་མི་འདོད་པ་དེའི་ཕྱིར། དེ་ཆོས་ཅན། གང་ཟག་བདེན་མེད་དུ་མ་རྟོགས་པར་རྟག་ཅིག་རང་དབང་ཅན་གྱི་བདག་མེད་པར་རྟོགས་པ་ཙམ་གྱིས་བདག་འཛིན་ལྷན་སྐྱེས་སྤོང་བར་མི་ནུས་ཏེ། རང་ཁྱིམ་གྱི་རྩིག་ཕུག་ན་སྦྲུལ་གནས་པ་མཐོང་ནས་འཇིགས་བཞིན་དུ་འདི་ན་གླང་པོ་ཆེ་མེད་དོ་ཞེས་དོགས་པ་བསལ་ཏེ།

གླང་ཆེན་གྱི་འཇིགས་པར་མ་ཟད་སྦྲུལ་གྱི་འཇིགས་པའང་སྤོང་བར་བྱེད་པ་ནི། ཀྱེ་མའོ་མཁས་པ་གཞན་གྱིས་གནམ་པོར་ཏེ་བཞད་གད་གྱི་གནས་སུ་གྱུར་པ་ཉིད་དང་（༢༤ན）མཚུངས་པའི་ཕྱིར་རོ། །གསུམ་པ་ལ་གཉིས། རྟེན་དང༌། བརྟེན་པ་དང་ལྡན་པའི་ཕྱོགས་དགག་པ། བཀག་པ་རྣམས་ཀྱི་དོན་བསྡོམས་ཏེ་བསྟན་པའོ། །དང་པོ་ནི། ཤེས་བྱ་ཆོས་ཅན། ཕུང་པོ་ལ་བདག་ངོ་བོ་ཉིད་ཀྱིས་བརྟེན་པའི་ཚུལ་གྱིས་ཡོད་པ་མ་ཡིན་ཞིང་བདག་ལ་ཡང་ཕུང་པོ་དེ་རྣམས་ངོ་བོ་ཉིད་བརྟེན་པའི་ཚུལ་གྱིས་ཡོད་པ་མ་ཡིན་ཏེ། རྒྱུ་མཚན་གང་གི་ཕྱིར་ན་བདག་དང་ཕུང་པོ་འདིར་ངོ་བོ་ཉིད་ཀྱིས་གྲུབ་པའི་གཞན་ཉིད་ཡོད་ན་རྟེན་དང༌། བརྟེན་པ་རང་བཞིན་གྱིས་གྲུབ་པའི་རྟོག་པ་འདིར་འགྱུར་བ་ཞིག་ན། བདག་ཕུང་གཉིས་རང་བཞིན་གྱི་གཞན་ཉིད་དུ་གྲུབ་པ་དེ་མེད་པ་དེའི་ཕྱིར། དེ་ཆོས་ཅན། རྟེན་བརྟེན་པ་རང་བཞིན་གྱིས་མ་གྲུབ་པར་ཐལ༑ རྟེན་བརྟེན་པ་རང་བཞིན་གྱིས་གྲུབ་པ་འདི་ཕྱིན་ཅི་ལོག་གི་རྟོག་པས་བཏགས་པ་ཙམ་ཡིན་པའི་ཕྱིར། དེ་ཆོས་ཅན། བདག་ནི་གཟུགས་ཕུང་དང་ལྡན་པ་ངོ་བོ་ཉིད་ཀྱིས་གྲུབ་པར་མི་འདོད་དེ། གང་གི་ཕྱིར་ན། བདག་དང་ཕུང་པོ་རང་བཞིན་གྱིས་གཅིག་དང་ཐ་དད་གང་དུ་ཡང་ཡོད་པ་མ་ཡིན་པ་དེའི་ཕྱིར། བདག་ཕུང་པོ་དང་ལྡན་པའི་སྦྱོར་བ་དོན་རང་མཚན་གྱིས་གྲུབ་པ་མེད་དེ། ལྷ་བྱིན་གནག་སྟེ་བ་གླང་དང་ལྡན་པ་ལྟ་བུ་ནི་ངོ་བོ་གཞན་ལ་སྦྱོར་ཞིང༌། ལྷ་བྱིན་གཟུགས་དང་ལྡན་པ་ལྟ་བུ་ནི་ངོ་བོ་གཞན་མ་ཡིན་པ་ལ་སྦྱོར་བ་ཞིག་ན་བདག་ནི་གཟུགས་ལས་དེ་ཉིད་ཏེ་རང་བཞིན་གཅིག་པ་དང༌། རང་བཞིན་གཞན་ཉིད་མེད་པའི་ཕྱིར་རོ། །གཉིས་པ་ནི། ཤེས་བྱ་ཆོས་ཅན། བདག་ཏུ་ལྟ་བ་དེ་དག་ལ་ཉི་བཤུར་འདོད་དེ། གཟུགས་བདག་མ་ཡིན་པ་ལ་དེར་ལྟ་བ་དང་བདག་ནི་གཟུགས་དང་ལྡན་པ་རང་བཞིན་གྱིས་གྲུབ་པ་མ་ཡིན་པ་ལ་དེར་ལྟ་བ་དང༌། གཟུགས་ལ་བདག་མེད་པ་དང༌། བདག་ལའང་གཟུགས་ཡོད་པ་མ་ཡིན་པ་ལ་དེར་ལྟ་བ་དང་བཞི་སྟེ།

གཟུགས་ཀྱི་ཕུང་པོ་དེ་ལྟར་རྣམ་པ་བཞིར་ཕུང་པོ་ལྷག་མ་ཀུན་ལ་ཡང་ཤེས་པར་བྱ་བ་ཡིན་པའི་ཕྱིར། འཇིག་ཚོགས་ལ་ལྟ་བའི་རི་བོ་བདག་མེད་མངོན་སུམ་དུ་རྟོགས་པའི་ཡེ་ཤེས་ཀྱི་རྡོ་རྗེ་ཡིས་བཅོམ་པ་ན་བཅོམ་པའི་བདག་ཏུ་ལྟ་བ་གང་དང་ལྷན་ཅིག་ཏུ་འཇིག་པར་འགྱུར་བའི་གང་ཟག་བདེན་འཛིན་ཀུན་བཏགས་རྩ་བའི་འཇིག་ཚོགས་ལ་ལྟ་བའི་རི་ལྷུན་སྟུག་ལ་གནས་པར་གྱུར་པའི་རྩེ་མོ་མཐོ་བར་གྱུར་པ་ཉི་ཤུ་ནི་སྔར་བཤད་ཟིན་པ་འདི་དག་གོ །ངག་དོན་ནི། ཤེས་བྱ་ཆོས་ཅན། མདོ་ལས་འཇིག་ཚོགས་ལ་ལྟ་བའི་རིའི་རྩེ་མོ་མཐོ་བ་ཉི་ཤུ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་དུ་བྱས་སོ་ཞེས་གསུངས་པ་ལ་རྒྱུ་མཚན་ཡོད་དེ། བདག་མེད་མངོན་སུམ་དུ་རྟོགས་པའི་ཡེ་ཤེས་ཀྱིས་འཇིག་ལྟ་བཅོམ་ནས་རྒྱུན་ཞུགས་ཀྱི་འབྲས་བུ་ཐོབ་དགོས་པའི་ཕྱིར།བཞི་པ་ལ་གཉིས། ཕྱོགས་སྔ་མ་བརྗོད་པ་དང༌། ལུགས་དེ་དགག་པའོ།། དང་པོ་ནི། རང་སྡེ་མང་པོས་བཀུར་བ་ཁ་ཅིག་བདག་དང་ཕུང་པོ་དེ་ཉིད་དང་གཞན་ཉིད་དུ་བརྗོད་དུ་མེད་པ་དང་རྟག་མི་རྟག་ལ་སོགས་པར་ཡང་བརྗོད་དུ་མེད་པ་གང་ཟག་རྫས་སུ་ནི་ཡོད་པར་（༢༤བ）འདོད་དེ། །ལས་གསོག་པ་པོ་དང༌༑ རྣམ་སྨིན་མྱོང་བ་པོ་དང༌། འཆིང་གྲོལ་གྱི་གཞིར་གྱུར་པའི་ཕྱིར། བདག་དེ་རྣམ་ཤེས་དྲུག་གི་ཤེས་བྱར་ཡང་འདོད་ཅིང་བདག་དེ་ནི་ངར་འཛིན་ལྷན་སྐྱེས་ཀྱི་གཞི་སྟེ་དམིགས་པར་ཡང་འདོད་པ་ཡིན་ནོ། །གཉིས་པ་ནི། ཤེས་བྱ་ཆོས་ཅན། གཟུགས་ལས་སེམས་དེ་ཉིད་དང་གཞན་གང་དུ་ཡང་བརྗོད་དུ་མེད་པར་མི་རྟོག་པ་སྟེ་མི་འདོད་པ་ལྟར། དངོས་པོ་ཡོད་པ་ཡང་དེ་ཉིད་དང་གཞན་ཉིད་དུ་བརྗོད་དུ་མེད་པར་རྟོགས་པ་མ་ཡིན་པ་ཉིད་དེ། རྒྱུ་མཚན་གང་ཕྱིར་ན། བདག་འགའ་ཞིག་དངོས་པོར་ཏེ་རྫས་སུ་གྲུབ་པར་གྱུར་པ་ཞིག་ན་སེམས་ལྟར་རྫས་སུ་གྲུབ་པའི་དངོས་པོ་དེ་ཉིད་དང་གཞན་ཉིད་དུ་བརྗོད་དུ་མེད་པར་མི་འགྱུར་བའི་ཕྱིར། གཞན་ཡང་དེ་ཆོས་ཅན།

གང་ཟག་རང་གི་ངོ་བོ་ཉིད་ཀྱིས་ཡོད་པར་གྲུབ་པར་རྟོགས་པར་མི་བྱ་བར་ཐལ། བདག་གང་ཡིན་པ་དེ་ཕུང་པོ་ལས་རྫས་གཅིག་དང་ཐ་དད་དུ་བརྗོད་དུ་མེད་པའི་བཏགས་ཡོད་དུ་འགྱུར་བའི་ཕྱིར། རྟགས་ཁས་བླངས་ཏེ། གང་གི་ཕྱིར་ན་མང་བཀུར་བ་ཁྱོད་ལྟར་ན་བུམ་པ་རང་རྐྱ་ཐུབ་པའི་དངོས་པོར་མ་གྲུབ་པའི་ངོ་བོ་དེ་རང་གི་ཡན་ལག་གཟུགས་སོགས་ལས་རྫས་གཅིག་དང་ཐ་དད་དུ་བརྗོད་དུ་མེད་པར་འགྱུར་བའི་བཏགས་ཡོད་ཙམ་དུ་ཁས་བླངས་པས་སོ། །དེ་ཆོས་ཅན། བདག་རྫས་སུ་གྲུབ་པ་མེད་དེ། བདག་དེ་རྫས་གཅིག་དང་ཐ་དད་པའི་དངོས་པོའི་ཆོས་དང་བྲལ་བའི་ཕྱིར་རོ། ཁྱབ་པ་ཡོད་དེ། དངོས་པོ་ལ་ངོ་བོ་གཅིག་དང་ཐ་དད་པའི་རྣམ་པ་དེ་གཉིས་སུ་ངེས་པར་མཐོང་བ་དེའི་ཕྱིར། དེས་ན། མང་བཀུར་བ་ཁྱོད་ཀྱི་ལྟར་ན་རྣམ་ཤེས་ནི་རང་གི་བདག་ཉིད་ལས་གཞན་དུ་ནི་མི་འདོད་པ་བཞིན་དུ་བདག་ཀྱང་རང་གི་བདག་ཉིད་ལས་གཞན་མ་ཡིན་པས་དེ་ཉིད་དུ་བརྗོད་དགོས་ཤིང་རྣམ་ཤེས་ནི་གཟུགས་སོགས་ལས་གཞན་པའི་དངོས་པོར་འདོད་པ་བཞིན་དུ་བདག་ཀྱང་ཕུང་པོ་ལས་གཞན་དུ་མཚུངས་སོ། ། ལྔ་པ་ལ་བཞི། བདག་མཐའ་བདུན་དུ་མེད་ཀྱང་བརྟེན་ནས་བཏགས་པ་ཤིང་རྟ་དང་འདྲ་བར་བསྟན་པ། སྔར་མ་བཤད་པའི་ཕྱོགས་ལྷག་མ་གཉིས་རྒྱས་པར་བཤད་པ། དེ་ལྟར་བཤད་པ་ལ་གཞན་གྱི་རྩོད་པ་སྤང་བ། མིང་གི་ཐ་སྙད་ཀྱི་དོན་གཞན་ཡང་གྲུབ་པར་བསྟན་པའོ། །དང་པོ་ནི། གང་ཟག་བཏགས་པ་ཙམ་དུ་གྲུབ་པ་དེའི་ཕྱིར་ན། ཤེས་བྱ་ཆོས་ཅན། ངར་འཛིན་ལྷན་སྐྱེས་ཀྱི་རྟེན་དམིགས་པ་ནི་དངོས་པོ་སྟེ་རང་བཞིན་གྱིས་གྲུབ་པ་མ་ཡིན་པར་ཐལ། བདག་དེ་ཕུང་པོ་ལས་ངོ་བོ་ཉིད་ཀྱིས་གཞན་མ་ཡིན་ལ་ཕུང་པོའི་ངོ་བོ་རེ་རེ་བ་དང་ཚོགས་པ་གང་ཡང་བདག་མིན་པ་དང༌། བདག་ཕུང་པོ་རྣམས་ཀྱི་རྟེན་དང་བདག་ལ་ཕུང་པོ་བརྟེན་པ་རང་བཞིན་གྱིས་གྲུབ་པ་མིན་པ་དང་བདག་འདི་ནི་ཕུང་པོ་དེ་རྣམས་དང་ལྡན་པ་རྣམས་ངོ་བོ་ཉིད་ཀྱིས་ཡོད་པ་མ་ཡིན་པའི་ཕྱིར། དེ་ཆོས་ཅན།

བདག་རང་བཞིན་གྱིས་མེད་ཀྱང་བདག་མེད་པར་མི་འགྱུར་ཏེ། བདག་འདི་ནི་ཕུང་པོ་རྣམས་ལ་བརྟེན་ནས་གྲུབ་པར་འགྱུར་བའི་ཕྱིར། ཤིང་རྟ་ཇྀ་（༢༥ན）ལྟ་བ་བཞིན་དུ་བདག་ཀྱང་རང་བཞིན་གྱིས་མ་གྲུབ་སྟེ། ཤིང་རྟ་རང་གི་ཡན་ལག་ལས་དོན་གཞན་དུ་འདོད་པ་མ་ཡིན་ཞིང༌། གཞན་མིན་པ་སྟེ་ཡན་ལག་དང་གཅིག་མ་ཡིན་པ་དང༌། ཤིང་རྟ་དེ་རང་གི་ཡན་ལག་དང་ལྡན་པ་ཡང་རང་བཞིན་གྱིས་ཡོད་པ་མ་ཡིན་ཞིང་ཤིང་རྟ་རང་གི་ཡན་ལག་བརྟེན་པ་དང་ཡན་ལག་དག་ཤིང་རྟ་དེར་བརྟེན་པ་རྣམས་རང་བཞིན་གྱིས་ཡོད་པ་མིན་ལ་ཡན་ལག་འདུས་པ་ཙམ། ཤིང་རྟ་མ་ཡིན་པ་དང་དབྱིབས་ཙམ་ཡང་ཤིང་རྟ་མ་ཡིན་པའི་ཕྱིར་རོ། །གཉིས་པ་ལ་གཉིས། དངོས་ཀྱི་དོན། རིགས་པ་དེ་གཞན་ལ་ཁ་སྤོ་བའོ།། དང་པོ་ལ་གཉིས། ཚོགས་པ་ཤིང་རྟར་འདོད་པ་དགག དབྱིབས་ཙམ་ཤིང་རྟར་འདོད་པ་དགག་པའོ། །དང་པོ་ནི། གལ་ཏེ་ཡན་ལག་ཚོགས་ཙམ་ཤིང་རྟར་འགྱུར་ན་ནི། ཤེས་བྱ་ཆོས་ཅན། ཤིང་རྟ་བཤིག་ནས་ཡན་ལག་སིལ་བུར་ཕྱོགས་གཅིག་ཏུ་གནས་པ་ལ་ཡང་ཤིང་རྟ་ཉིད་ཡོད་པར་འགྱུར་ཏེ། ཤིང་རྟའི་ཡན་ལག་ཚོགས་ཙམ་ཤིང་རྟ་ཡིན་པའི་ཕྱིར། དེ་ཆོས་ཅན། ཤིང་རྟའི་ཡན་ལག་ཚོགས་ཙམ་གྱི་དབྱིབས་ཙམ་ཡང་ཤིང་རྟར་རིགས་པའང་མ་ཡིན་ཏེ། རྒྱུ་མཚན་གང་གི་ཕྱིར་ན༑ ཡན་ལག་ཅན་ཤིང་རྟ་རང་བཞིན་གྱིས་མེད་པ་གང་ཞིག་དེ་མེད་ན་ཡན་ལག་དག་ཀྱང་རང་བཞིན་གྱིས་མེད་དགོས་པས་སོ། །གཉིས་པ་ནི། ཁྱོད་ཀྱི་ལྟར་ན་ཤིང་རྟའི་ཡན་ལག་རེ་རེ་བའི་དབྱིབས་ཤིང་རྟ་ཡིན་ནམ་ཡན་ལག་ཚོགས་པའི་དབྱིབས་ཤིང་རྟ་ཡིན། དང་པོ་ལྟར་ན་མ་བསྒྲིགས་པའི་དུས་ཀྱི། ཡན་ལག་རེ་རེ་བའི་དབྱིབས་ཤིང་རྟ་ཡིན་ནམ་བསྒྲིགས་པའི་དུས་ཀྱི་དེ་ཤིང་རྟ་ཡིན། དང་པོ་ལྟར་ན། ཤེས་བྱ་ཆོས་ཅན། ཤིང་རྟའི་ཡན་ལག་རེ་རེ་ལ་སྔར་མ་བསྒྲིགས་པའི་དུས་སུ་དབྱིབས་ཡོད་པར་འགྱུར་བ་ཇི་ལྟ་བཞིན་དུ་ཕྱིས་བསྒྲིགས་ནས་ཤིང་རྟར་གཏོགས་པ་སྟེ་གྲུབ་པའི་དུས་ལའང་སྔ་མ་དེ་བཞིན་དུ་ཡོད་པ་ཡིན་ན།

མ་བསྒྲིགས་པའི་བྱེ་བར་གྱུར་པའི་ཡན་ལག་དེ་དག་ལ་ཇི་ལྟར་ཤིང་རྟ་མེད་པ་བཞིན་དུ་ད་ལྟ་ཡན་ལག་རྣམས་བསྒྲིགས་པའི་ཚེ་ཡང་ཤིང་རྟ་ཡོད་པ་མ་ཡིན་པར་འགྱུར་ཏེ། ཤིང་རྟའི་ཡན་ལག་རེ་རེ་བའི་དབྱིབས་ཤིང་རྟ་ཡིན་པ་གང་ཞིག སྔ་ཕྱིའི་ཡན་ལག་སོ་སོ་བའི་དབྱིབས་ལ་ཁྱད་པར་མེད་པའི་ཕྱིར་རོ། །གཉིས་པ་ལྟར་ན། དེ་ཆོས་ཅན། བསྒྲིགས་པའི་ཡན་ལག་རེ་རེ་བའི་དབྱིབས་ཙམ་ཡང་ཤིང་རྟར་ཡོད་པ་མ་ཡིན་པར་ཐལ། གལ་ཏེ་ད་ལྟ་ཤིང་རྟ་ཉིད་དུ་གྲུབ་པའི་དུས་འདིར་མ་བསྒྲིགས་པའི་འཕང་ལོ་སོགས་ལས་ཕྱིས་དབྱིབས་མི་འདྲ་བའི་ཐ་དད་ཡོད་ན་དབྱིབས་དེ་ལྟ་བུ་འདི་ནི་མངོན་སུམ་གྱིས་བཟུང་དུ་ཡོད་པར་འགྱུར་བ་ཞིག་ན་དེ་ཡང་ཡོད་པ་མ་ཡིན་པ་དེའི་ཕྱིར། གལ་ཏེ་ཡན་ལག་ཚོགས་པའི་དབྱིབས་ཤིང་རྟ་ཡིན་ནོ་ཞེ་ན། ཁྱོད་ཀྱི་ལྟར་ན། དེ་ཆོས་ཅན༑ ཤིང་རྟའི་ཡན་ལག་ཚོགས་པ་གང་ཞིག་ཅི་ཡང་རྫས་སུ་ཡོད་པ་མ་ཡིན་པ་དེ་ལ་བརྟེན་ནས་ཤིང་རྟ་འདིར་ནི་འཇོག་པའི་（༢༥བ）དབྱིབས་སུ་ལྟ་ཞིག་ཇི་ལྟར་འགྱུར་ཏེ་མི་འགྱུར་བར་ཐལ། རྒྱུ་མཚན་གང་གི་ཕྱིར་ན། ཤིང་རྟའི་ཡན་ལག་གི་ཚོགས་པ་ཅང་སྟེ་ཅུང་ཟད་ཀྱང་རྫས་སུ་ཡོད་དུ་མེད་པས་ཤིང་རྟའི་དབྱིབས་དེ་ཡན་ལག་ཚོགས་པ་རྫས་ཡོད་ཀྱི་གདགས་ཆོས་མ་ཡིན་པའི་ཕྱིར་རོ།། གཉིས་པ་ནི། ཁྱོད་ཀྱི་ལུགས་ལ་ཚོགས་པ་བཏགས་ཡོད་ལ་བརྟེན་ནས་དབྱིབས་བཏགས་ཡོད་འཇོག་པར་འདོད་ན་ཡང་ཆོས་ཅན། མ་རིག་པ་སོགས་མི་བདེན་པའི་རྒྱུ་ལ་བརྟེན་པར་བྱས་ནས་འདུ་བྱེད་སོགས། འབྲས་བུའི་རྣམ་པ་མི་བདེན་པའི་རང་བཞིན་ཅན་དང་དེ་ལས་གཞན་པའི་རྒྱུ་འབྲས་ཐམས་ཅད་ཀྱང་ནི་རྒྱུ་རྐྱེན་ལ་བརྟེན་ནས་སྐྱེ་བར་ཤེས་པར་བྱ་སྟེ། ཤིང་རྟའི་དབྱིབས་འདི་ནི་ཇི་ལྟར་ཤིང་རྟའི་ཚོགས་པ་བཏགས་ཡོད་ལ་བརྟེན་ནས་བཏགས་ཡོད་དུ་འདོད་པ་དེ་ལྟར་དུ་གྲུབ་པའི་ཕྱིར། དེ་ཆོས་ཅན། བཤད་མ་ཐག་པའི་རིགས་པ་འདིས་ནི་བུམ་པའི་གཟུགས་སོགས་རྡུལ་རྫས་བརྒྱད་པོ་དེ་ལྟར་ཕྱོགས་གཅིག་ཏུ་གནས་པ་རྣམས་ལ་བུམ་པའོ་སྙམ་པའི་བློ་སྐྱེ་བ་ཞེས་བྱ་བའང་རིགས་པ་མ་ཡིན་པ་ཉྀད་དུ་བསྟན་པ་ཡིན་ཏེ།

ཤིང་རྟའི་རིགས་པས་བུམ་པའི་ཡན་ལག་གི་ཚོགས་པ་བུམ་པ་ཡིན་པའང་བཀག་པ་ཡིན་པའི་ཕྱིར། གཟུགས་སོགས་ཀྱི་དབྱིབས་ཀྱང་རང་བཞིན་གྱིས་ཡོད་པ་མ་ཡིན་ཏེ། གཟུགས་སོགས་རང་བཞིན་གྱིས་སྐྱེ་བ་མེད་པར་སྔར་བཤད་ཟིན་པས་སོ། །ཡང་བུམ་སོགས་དེ་དག་རང་གི་དབྱིབས་ལ་འཇོག་པ་མི་རིགས་ཏེ། བུམ་སོགས་དེ་དག་རང་བཞིན་གྱིས་མེད་པ་དེ་ཡི་ཕྱིར་རོ། །གསུམ་པ་ནི། གལ་ཏེ་ཤིང་རྟ་རྣམ་པ་བདུན་གྱིས་དཔྱད་པའི་ཚེ་མེད་ན་ཐ་སྙད་དུ་མེད་པར་འགྱུར་རོ་ཞེ་ན། དེ་ཆོས་ཅན། ཤིང་རྟ་དེ་ནི་དེ་ཁོ་ན་ཉིད་དུའམ། འཇིག་རྟེན་གྱི་ཐ་སྙད་དུ་དཔྱད་པ་རྣམ་པ་བདུན་གྱི་རིགས་པས་རྣམ་པར་དཔྱད་པའི་ཚེ་འགྲུབ་པར་འགྱུར་བ་མིན་མོད་ཀྱི་སྟེ་མ་གྲུབ་ཀྱང་ཐ་སྙད་དུ་མེད་པར་འགྱུར་བའི་སྐྱོན་མེད་དེ། རིགས་པས་རྣམ་དཔྱད་མེད་པར་འཇིག་རྟེན་ཉིད་ལ་ལྟོས་ནས་ཤིང་རྟ་འདིར་ནི་རང་གི་ཡན་ལག་ལ་བརྟེན་ནས་འདོགས་པ་ཡིན་པའི་ཕྱིར་རོ། །བཞི་པ་ནི། འཇིག་རྟེན་ལ་གྲགས་པའི་ཀུན་རྫོབ་མ་བརླག་ཅིག་སྟེ་ངེས་པར་ཁས་བླངས་དགོས་ཏེ། ཤིང་རྟ་དེ་ཉིད་ཡན་ལག་ལ་ལྟོས་ནས་ཡན་ལག་ཅན་དང་ཆ་ཤས་དེ་ལ་ལྟོས་ནས་ཆ་ཤས་ཅན་དང་ཤིང་རྟ་དེ་ཉིད་འཕང་ལོ་སོགས་ཉེ་བར་བླང་བྱ་ལ་ལྟོས་ནས་བྱེད་པ་པོ་ཞེས་འགྲོ་བ་ལ་བསྙད་ཅིང་སྐྱེ་བོ་འཇིག་རྟེན་པ་རྣམས་ལ་ཉེ་བར་ལེན་པ་པོ་ཉིད་དུ་གྲུབ་ཅིང་གྲགས་པའི་ཕྱིར་རོ། །དྲུག་པ་ལ་ལྔ། དངོས་ཀྱི་དོན། དེ་ལ་རྩོད་པ་སྤང་བ། ཤིང་རྟ་དང་བདག་གི་ཐ་སྙད་དཔེ་དོན་དུ་སྦྱར་བ། བརྟེན་ནས་བཏགས་པའི་བདག་ཁས་ལེན་པའི་ཡོན་ཏན་གཞན་བསྟན་པ། མཁས་རྨོངས་ཀྱི་འཆིང་གྲོལ་གྱི་གཞིའི་བདག་ངོས་བཟུང་བའོ། །དང་པོ་ནི། དེ་ཆོས་ཅན། ཤིང་རྟ་རང་བཞིན་གྱིས་མེད་དེ། རྣལ་འབྱོར་པས་ཤིང་རྟ་གང་ཡིན་པ་དེ་（༢༦ན）ཇི་ལྟ་བུ་ཡོད་ཅེས་རྣམ་པ་བདུན་གྱིས་རྣམ་པར་དཔྱད་པ་ན་ཤིང་རྟ་འདིའི་ཡོད་པ་ཉིད་མི་རྙེད་པའི་ཕྱིར་རོ། །དེས་ན་ཤེས་བྱ་ཆོས་ཅན། དབུ་མ་པའི་སྐབས་འདིར་ཤིང་རྟ་དེའི་གྲུབ་པ་མ་བརྟགས་པར་གྲུབ་པ་དེ་བཞིན་དུ་འདོད་པར་བྱ་སྟེ།

ཤིང་རྟ་བདེན་གྲུབ་ནི་མ་རིག་པའི་བློས་བཏགས་པ་ཁོ་ནར་ཟད་ཀྱི། བདེན་པར་མེད་པར་ངེས་པའི་ཚུལ་དེས་དེ་ཁོ་ན་ཉིད་དང་ཀུན་རྫོབ་བདེན་པ་ལའང་བདེ་བླག་ཏུ་འཇུག་པར་འགྱུར་བས་སོ༑ ༑གཉིས་པ་ནི། གལ་ཏེ་ཤིང་རྟ་མེད་ཀྱང་ཤིང་རྟའི་ཡན་ལག་ནི་ཡོད་དོ་ཞེ་ན༑ དེ་ཆོས་ཅན། ཤིང་རྟ་རང་བཞིན་གྱིས་ཡོད་པ་ཉིད་མེད་ན་དེའི་ཚེ་དེ་ལ་ལྟོས་པའི་ཡན་ལག་ཅན་མེད་ཅིང་དེའི་ཡན་ལག་ཀྱང་རང་བཞིན་གྱིས་མེད་པ་ཡིན་ཏེ། དེ་ཁོ་ན་ཉིད་རྟོགས་པའི་བློ་ཤེས་རབ་ཀྱི་མེས་ཡན་ལག་ཅན་བདེན་པར་འཛིན་པའི་སྒྲོ་འདོགས་བསྲེགས་པ་ན་ཡན་ལག་བདེན་པར་འཛིན་པའི་སྒྲོ་འདོགས་ཀྱང་འཇོམས་ནུས་པའི་ཕྱིར། ཤིང་རྟ་ཚིག་ན་དེའི་ཡན་ལག་མེད་པ་དཔེ་དེ་བཞིན་ནོ།། གསུམ་པ་ནི། དེ་ཆོས་ཅན། ཤིང་རྟ་དེ་བཞིན་དུ་འཇིག་རྟེན་པའི་གྲགས་པས་ཕུང་པོ་ལྔ་དང་ཁམས་དྲུག་དང་དེ་བཞིན་དུ་སྐྱེ་མཆེད་དྲུག་ལ་བརྟེན་ནས་བདག་ཀྱང་ཉེ་བར་ལེན་པ་པོ་ཉིད་དུ་འདོད་དེ་ལྟར་ཐ་སྙད་པའི་ཚད་མས་གྲུབ་པའི་ཕྱིར། ཉེ་བར་ལེན་པའི་ཕུང་པོ་ལྔ་ལས་ཡིན་ཞིང་བདག་འདི་ནི་བྱེད་པ་པོ་ཡང་ཡིན་ཏེ། རྟགས་སྔ་མ་དེའི་ཕྱིར་རོ། །བཞི་པ་ནི། བདག་འདི་ནི་ཆོས་ཅན། བརྟན་པ་རང་བཞིན་གྱིས་གྲུབ་པ་མ་ཡིན་ཏེ། དངོས་པོར་རང་བཞིན་གྱིས་ཡོད་པ་མ་ཡིན་པའི་ཕྱིར༑ མི་བརྟན་པ་ཉིད་རང་བཞིན་གྱིས་གྲུབ་པ་མ་ཡིན་ཏེ། བདག་འདི་ནི་ཆོས་ཅན༑ སྐྱེ་བ་དང་འཇིག་པ་རང་བཞིན་གྱིས་གྲུབ་པ་མ་ཡིན་ཏེ། བདག་འདི་ལ་ཆོས་ཅན། རྟག་པ་ཉིད་ལ་སོགས་པ་མཐའ་བཞིར་ཡང་རང་བཞིན་གྱིས་ཡོད་པ་མ་ཡིན་ཏེ། ཕུང་པོ་དང་དེ་ཉིད་རང་བཞིན་གྱིས་གྲུབ་པའི་གཅིག་དང་རང་བཞིན་གྱིས་གཞན་ཉིད་དུ་ཡང་གྲུབ་པ་མ་ཡིན་ཏེ། རྟགས་རྣམས་སྔ་མ་དེའི་ཕྱིར་རོ༑ ༑ལྔ་པ་ནི། ཤེས་བྱ་ཆོས་ཅན། བདག་རང་བཞིན་གྱིས་མེད་ཀྱང༌། བློ་འཁྲུལ་བ་ལ་བདེན་པར་སྣང་བའི་རྒྱུ་མཚན་ཡོད་དེ། འགྲོ་བ་རྣམས་གཞི་གང་ལ་རྟག་ཏུ་དམིགས་ནས་ངར་འཛིན་པའི་བློ་རབ་ཏུ་འབྱུང་ཞིང་བདག་དེ་ཡི་བདག་གི་བ་གང་ཡིན་པ་དང་ང་ཡི་བར་འཛིན་པའི་བློ་འབྱུང་བའི་བདག་དེ་ནི་རང་བཞིན་གྱིས་མེད་ཀྱང་མ་བརྟགས་འཇིག་རྟེན་གྱི་གྲགས་པར་གྱུར་པའི་ངོར་གཏི་མུག་གི་དབང་ལས་སྣང་བ་ཡིན་པའི་ཕྱིར་རོ།

།གཉིས་པ་ནི། དེ་ཆོས་ཅན། བདག་གི་བ་རང་བཞིན་གྱིས་གྲུབ་པ་དེ་ནི་བདག་རང་བཞིན་གྱིས་གྲུབ་པ་མེད་པར་ཡོད་པ་མ་ཡིན་ཏེ། རྒྱུ་མཚན་གང་གི་ཕྱིར་ན། བྱེད་པ་པོ་མེད་པ་ཅན་གྱི་ལས་སུ་བྱ་བ་ཡང་མེད་པ་དེའི་ཕྱིར་ན་ཐབས་ཤེས་ཟུང་འབྲེལ་གྱི་རྣལ་འབྱོར་པ་དེ་ཆོས་ཅན། རྣམ་པར་གྲོལ་བ་ཐོབ་པར་དེ་འགྱུར་ཏེ། བདག་དང་བདག་གི་བས་རང་བཞིན་གྱིས་སྟོང་པར་ལྟ་ཞིང་（༢༦བ）གོམས་པར་བྱེད་པའི་རྣལ་འབྱོར་པ་ཡིན་པའི་ཕྱིར་རོ། །གསུམ་པ་ལ་གསུམ། བུམ་སྣམ་སོགས་ཀྱི་དངོས་པོ་ལ་བསྒྲེ་བ། རྒྱུ་དང་འབྲས་བུའི་དངོས་པོ་ལ་བསྒྲེ་བ། དེ་ལ་གཞན་གྱི་རྩོད་པ་སྤང་བའོ། །དང་པོ་ནི། ཤེས་བྱ་ཆོས་ཅན། གང་དག་བུམ་པ་དང་སྣམ་བུ་དང་རེ་ལྡེ་དང་དམག་དང་ནགས་ཚལ་དང་ཕྲེང་བ་དང་ལྗོན་ཤིང་དང་ཁང་ཁྱིམ་དང་ཤིང་རྟ་ཕྲན་དང་མགྲོན་གནས་ལ་སོགས་པའི་དངོས་པོ་རྣམས་དང་བུམ་སོགས་དེ་བཞིན་གཞན་གང་དག་གི་སྒོ་ནས་སྐྱེ་བོ་འདིས་བསྙད་ཅིང་བཏགས་པ་དེ་རྣམས་ཤིང་རྟ་བཞིན་དུ་རྣམ་པ་བདུན་གྱིས་དཔྱད་པའི་ཚེ་མེད་ཀྱང་བཏགས་པ་ཙམ་དུ་གྲུབ་པར་རྟོགས་པར་བྱ་སྟེ༑ རྒྱུ་མཚན་གང་གི་ཕྱིར་ན། ཐུབ་པའི་དབང་པོ་དེ་ནི་འཇིག་རྟེན་དང་ལྷན་ཅིག་འཇིག་རྟེན་ལ་མི་མཐུན་པའི་རྩོད་པ་མི་མཛད་ཅིང་འཇིག་རྟེན་ལ་གྲགས་པའི་དོན་ཙམ་ཁས་ལེན་དགོས་པར་གསུངས་པའི་ཕྱིར་རོ། །འཇིག་རྟེན་ལས་ཐ་སྙད་ཇི་ལྟར་འདོགས་ཞེ་ན། དེ་ཆོས་ཅན། ཡན་ལག་ཅན་དང༌། ཡན་ལག་དང༌། ཡོན་ཏན་ཅན་དང༌། ཡོན་ཏན་དག་ཆགས་པ་དང་འདོད་ཆགས་དང་མཚན་གཞི་དང༌། མཚན་ཉིད་དང་མེ་ལ་སོགས་པ་དང་བུད་ཤིང་ལ་སོགས་པའི་དོན་དེ་དག་རང་བཞིན་གྱིས་མེད་ཀྱང་ཕན་ཚུན་ལྟོས་ནས་གྲུབ་སྟེ། ཡན་ལག་ཅན་ལ་སོགས་པ་དེ་རྣམས་ཤིང་རྟའི་རྣམ་དཔྱད་བྱས་པས་རྣམ་པ་བདུན་གྱི་སྒོ་ནས་རང་བཞིན་གྱིས་ཡོད་པ་མ་ཡིན་ཞིང་རྣམ་དཔྱད་དེ་ལས་གཞན་དུ་གྱུར་པར་འཇིག་རྟེན་ལ་གྲགས་པའི་སྒོ་ནས་ཡོད་པ་ཡིན་པའི་ཕྱིར་རོ། །གཉིས་པ་ནི། དེ་ཆོས་ཅན།

རྒྱུ་འབྲས་ཕན་ཚུན་ལྟོས་ནས་གྲུབ་པ་ཡིན་གྱི་རང་བཞིན་གྱིས་ཡོད་པ་མ་ཡིན་ཏེ། གལ་ཏེ་རྒྱུ་ཡིས་བསྐྱེད་པར་བྱ་བ་འབྲས་བུ་སྐྱེད་པ་དེ་ལྟ་ན་སྐྱེད་བྱེད་དེ་རྒྱུ་ཡིན་ཞིང༌། གལ་ཏེ་འབྲས་བུ་མི་སྐྱེས་ན་ནི་སྐྱེད་པ་དེ་མེད་པས་འབྲས་བུ་དེ་རྒྱུ་མེད་པ་ཅན་དུ་འགྱུར་བར་ཐལ། འབྲས་བུ་ཡང་ནི་རྒྱུ་ཡོད་པར་གྱུར་ན་སྐྱེ་བར་འགྱུར་བ་དེ་ཡི་ཕྱིར། གཞན་ཡང་རྒྱུ་འབྲས་གང་ལས་རྒྱུ་འབྲས་གང་ཞིག་ཏུ་འགྱུར་བའི་རྒྱུ་འབྲས་གང་ཞིག་ལས་སྔར་རྒྱུ་འབྲས་གང་ཞིག་འགྱུར་བ་དེ་སྨྲོས་ཤིག དེ་ལ་རྒྱུ་སྔའོ་ཞེ་ན་མི་རིགས་ཏེ། རྒྱུ་རང་བཞིན་གྱིས་གྲུབ་པའི་ཕྱིར་རོ། །འབྲས་བུ་སྔ་བ་ཡང་མི་རིགས་ཏེ། དེ་ལྟ་ན་རྒྱུ་མེད་དུ་འགྱུར་བའི་ཕྱིར་རོ། །དེ་ཆོས་ཅན། རྒྱུས་འབྲས་བསྐྱེད་པ་རང་བཞིན་གྱིས་མ་གྲུབ་པར་ཐལ། རྒྱུས་འབྲས་བུ་ཕྲད་མ་ཕྲད་གང་གིས་ཀྱང་རང་བཞིན་གྱིས་མི་བསྐྱེད་ཅིང༌། 

ཕྲད་མ་ཕྲད་ཀྱི་དཔྱད་པ་གཉིས་པོ་འདི་དག་སྤངས་ནས་རྟོག་པ་གཞན་ཕུང་པོ་གསུམ་པ་ཡང་ཡོད་པར་འགྱུར་བ་མ་ཡིན་པའི་ཕྱིར་རོ། །གལ་ཏེ་ཁྱོད་ཀྱི་ལུགས་ལ་རྒྱུ་ཡིས་ཕྲད་ནས་འབྲས་བུ་སྐྱེད་པར་བྱེད་ན་དེ་ལྟར་འདོད་པ་དེ་ཡི་ཚེ། ཤེས་བྱ་ཆོས་ཅན། སྐྱེད་བྱེད་རྒྱུ་དང་འབྲས་བུ་ཐ་དད་མེད་པར་འགྱུར་ཏེ། རྒྱུ་འབྲས་དེ་དག་རང་བཞིན་གྱིས་ནུས་པ་གཅིག་པས་སོ། །སོ་སོ་སྟེ་རྒྱུ་འབྲས་མ་ཕྲད་པར་སྐྱེད་ན་ནི་རྒྱུ་འདི་ཆོས་ཅན། རྒྱུ་མིན་པ་རྣམས་དང་ཁྱད་པར་（༢༧ན）མེད་པར་འགྱུར་བར་ཐལ། རང་གི་འབྲས་བུ་ལ་མི་ལྟོས་པའི་ཕྱིར། ཅི་སྟེ་ཁྱོད་ཀྱི་ལྟར་ན་རྒྱུ་ཡིས་འབྲས་བུ་སྐྱེད་པར་མི་བྱེད་ན། ཤེས་བྱ་ཆོས་ཅན། འབྲས་བུ་ཞེས་བྱ་བའི་ཐ་སྙད་ཡོད་པ་མ་ཡིན་པར་ཐལ། ཕྱོགས་སྔ་མ་དེའི་ཕྱིར། རྒྱུ་ནི་ཆོས་ཅན། རྒྱུར་འཇོག་པའི་རྒྱུ་མཚན་མེད་པ་ཅན་དུ་འགྱུར་བར་ཐལ། འབྲས་བུ་དང་བྲལ་བའི་ཕྱིར། འབྲས་བུ་མེད་པའི་རྒྱུ་འདི་ནི་ཡོད་པའང་མ་ཡིན་ཏེ༑ རྒྱུར་འཇོག་པ་འབྲས་བུ་ལ་ལྟོས་དགོས་པའི་ཕྱིར། འོ་ན་ཁྱེད་དབུ་མ་པ་ལ་ཡང་རྒྱུས་འབྲས་བུ་མི་བསྐྱེད་པར་ཐལ་བའི་སྐྱོན་མཚུངས་སོ་ཞེ་ན། ཤེས་བྱ་ཆོས་ཅན༑ དབུ་མ་པ་བདག་ལ་ཇི་སྐད་བཤད་པའི་སྐྱོན་དུ་མི་འགྱུར་ཏེ། རྒྱུ་མཚན་གང་གི་ཕྱིར་ན། རྒྱུ་འབྲས་འདི་དག་གཉིས་ཆར་ཡང་ནི་རང་བཞིན་གྱིས་མེད་བཞིན་དུ་སྣང་བ་སྒྱུ་མ་དང་འདྲ་ཞིང་འཇིག་རྟེན་ལ་གྲགས་པ་ཡི་དངོས་པོ་རྣམས་ཀྱང་ཡོད་པ་དེ་ཡི་ཕྱིར་རོ༑ ༑གསུམ་པ་ལ་གཉིས། རྒྱུ་འབྲས་རང་བཞིན་གྱིས་གྲུབ་པ་འགོག་པ་ལ་སྐྱོན་མཚུངས་པའི་རྩོད་པ། རང་ལ་སྐྱོན་མི་མཚུངས་པའི་ལན་བསྟན་པའོ། །དང་པོ་ནི༑ རྒྱུས་འབྲས་བུ་སྐྱེད་པ་ལ་ཕྲད་མ་ཕྲད་ཀྱི་བརྟག་པ་བྱེད་པ་ནི་ཁྱོད་ཀྱི་སུན་འབྱིན་ལ་ཡང་མཚུངས་ཏེ། སུན་འབྱིན་པ་འདིས་སུན་དབྱུང་བྱ་ཕྲད་ནས་སུན་འབྱིན་ནམ་འོན་ཏེ་མ་ཕྲད་པར་སུན་འབྱིན་པ་ཡིན་ཞེས་པའི་ཉེས་པ་འདི་ནི་ཁྱོད་ལའང་འགྱུར་བ་མ་ཡིན་ནམ།

ཅིའི་ཕྱིར་ཞེ་ན། འདི་ལྟ་སུན་འབྱིན་གྱིས་སུན་དབྱུང་བྱ་ཕྲད་ནས་འབྱིན་ན་ནུས་པ་གཅིག་པས་ཐ་དད་མེད་པར་འགྱུར་ལ། མ་ཕྲད་པར་སུན་འབྱིན་ན་སུན་འབྱིན་དང་སུན་དབྱུང་བྱའི་རྣམ་དབྱེ་མེད་པར་འགྱུར་རོ༑ ༑བརྟག་པ་གཉིས་པོ་འདི་དག་སྤངས་ནས་རྟོག་པ་གཞན་ཕུང་པོ་གསུམ་པ་ཡང་ཡོད་པར་འགྱུར་བ་མ་ཡིན་པར་ཁས་བླངས་སོ། །གང་གི་ཚེ་སུན་འབྱིན་ལྟར་སྣང་དེ་སྐད་སྨྲ་ཞིང་རང་གི་ཕྱོགས་ཁོ་ན་རྣམ་པར་འཇོམས་པ་དེའི་ཚེ་ཁྱོད་ཀྱིས་གཞན་ལུགས་སུན་དབྱུང་བར་བྱ་བ་སུན་ནི་འབྱིན་པར་ནུས་པ་མ་ཡིན་ནོ། ། གཞན་ཡང་ཁྱོད་ཀྱི་སྐྱེ་བོ་དམ་པས་བཞེད་པར་མི་འགྱུར་ཏེ། རྒྱུ་མཚན་གང་གི་ཕྱིར་ན་རྒོལ་བ་རང་གི་ཚིག་ལའང་ཐལ་བ་མཚུངས་པའི་ལྟག་ཆོད་ཏེ། སུན་འབྱིན་ལྟར་སྣང་གིས་རང་ཕྱོགས་སྒྲུབ་པའི་རིགས་པ་མེད་པར་དངོས་པོ་མཐའ་དག་ལ་སྐུར་པ་འདེབས་པ་དེ་ཡི་ཕྱིར་རོ། །སུན་ཅི་ཕྱིན་དུ་རྒོལ་བ་པའང་ཡིན་ཏེ། ཁྱོད་ལ་རང་ཕྱོགས་ཀྱི་ཁས་ལེན་མེད་ཅིང་གཞན་ཕྱོགས་ཁོ་ན་སུན་འབྱིན་པས་སོ༑ ༑གཉིས་པ་ལ་བཞི། རང་གི་ཕྱོགས་ལ་སུན་འབྱིན་དང་སྒྲུབ་པ་འཐད་ཚུལ༑ གཞན་གྱི་ཐལ་བ་མི་མཚུངས་པའི་རྒྱུ་མཚན་གསལ་བར་བཤད་པ། རང་བཞིན་གྱིས་མེད་པ་སྒྲུབ་ནུས་པ་བཞིན་དུ་གཞན་གྱིས་ལྡོག་སྟེ་སྒྲུབ་མི་ནུས་པ། འདིར་མ་བཤད་པའི་སུན་འབྱིན་ལྷག་མ་ཤེས་པར་བྱེད་ཚུལ་ལོ། །དང་པོ་ལ་གཉིས༑ ཐ་སྙད་དུ་གཞན་ཕྱོགས་སུན་འབྱིན་པ་ཁས་ལེན་ཚུལ་དང༌། རང་གི་（༢༧བ）ཕྱོགས་སྒྲུབ་པ་ཁས་ལེན་ཚུལ་ལོ། །དང་པོ་ནི། ཤེས་བྱ་ཆོས་ཅན། དབུ་མ་པ་ལ་ཕྲད་ནས་སུན་འབྱིན་ནམ་མ་ཕྲད་པར་སུན་འབྱིན་ཞེས་པའི་ཐལ་བར་འགྱུར་བའི་སྐྱོན་འདི་ནི་མཚུངས་པ་སྲིད་པ་མ་ཡིན་ཏེ། སུན་འབྱིན་པས་སུན་དབྱུང་བྱ་མ་ཕྲད་པར་སུན་འབྱིན་འབྱིན་པར་བྱེད་དམ་འོན་ཏེ་ཕྲད་ནས་སུན་འབྱིན་པར་བྱེད་པ་ཡིན་ཞེས་སྨྲས་ཟིན་པའི་ཉེས་པ་ནི་འདིར་རྒོལ་བ་གང་ལ་ངེས་པར་རང་བཞིན་གྱིས་གྲུབ་པའི་ཕྱོགས་ཀྱི་དམ་བཅའ་ཡོད་པ་དེ་ལ་འགྱུར་གྱི་བདག་དབུ་མ་པ་ལ་རང་བཞིན་གྱིས་གྲུབ་པའི་ཕྱོགས་འདི་ནི་ཡོད་པ་མིན་པས་སོ༑

༑གཉིས་པ་ནི། བདེན་པའི་གཅིག་དང་དུ་བྲལ་དང་རྟེནའབྲེལ་གྱི་གཏན་ཚིགས་ནི་ཆོས་ཅན། རང་བཞིན་གྱིས་ཡོད་པ་སྒྲུབ་པའི་འཐད་པ་དང་བྲལ་བ་ལས་ཀྱང་རང་བཞིན་མེད་པར་སྒྲུབ་པའི་བསྒྲུབ་བྱ་རྟོགས་ཞེས་ཤེས་པར་བྱ་སྟེ། རང་ཕྱོགས་སྒྲུབ་པའི་སྐབས་འདིར་ཡང་གདོང་པ་དང་འདྲ་བའི་ཤེས་རབ་ཀྱི་དྲི་མ་མ་རིག་པ་སྦྱང་བར་བྱ་བ་ལ་ནུས་པ་མཐོང་བར་གྱུར་པའི་གཏན་ཚིགས་ཡིན་པའི་ཕྱིར། དཔེ་ཇི་ལྟར་ན། ཁྱོད་ཀྱི་ལྟར་ན་གཟུགས་བརྙན་མཐོང་བ་ལ་ཡང་བརྟེན་ནས་ཉི་མའི་དཀྱིལ་འཁོར་དང་བྱད་བཞིན་ལ་ཡོད་པའི་ཁྱད་པར་རྣམས་ཉི་མ་གཟས་བཟུང་བ་ལ་སོགས་པ་རྣམས་ཀྱི་ཚེ་མཐོང་བར་འགྱུར་ལ་ཉི་མ་དང་ནི་བྱད་བཞིན་དང་དེ་དག་གི་གཟུགས་བརྙན་རྣམ་པར་ཕྲད་པ་དང་མ་ཕྲད་པར་སྐྱེ་ཞེས་དཔྱད་པ་ན་སྐྱེ་བར་མི་རིགས་མོད་ཀྱི་ཉི་མ་དང་བྱད་བཞིན་ལ་བརྟེན་ནས་ཐ་སྙད་བཏགས་པ་ཙམ་གྱི་གཟུགས་བརྙན་ཞིག་འབྱུང་བར་འགྱུར་ཞིང་མི་བདེན་བཞིན་དུའང་རང་གི་བྱད་བཞིན་མཛེས་པར་བསྒྲུབ་པར་བྱ་བའི་ཕྱིར་གཟུགས་བརྙན་དེ་ལ་ནི་ནུས་པ་ཡོད་པ་ཇི་ལྟ་བ་དེ་བཞིན་ནོ། །གཉིས་པ་ནི། དངོས་སྨྲ་བ་ཆོས་ཅན། ཡོངས་སུ་དག་པའི་ཕྱོགས་ལ་སྐྱོན་བརྗོད་པ་ཁྱོད་ཀྱི་ཡིད་ཆད་དེ། ཡིད་འབྱུང་བ་འབའ་ཞིག་ཡིན་གྱི་དབུ་མ་པ་ལ་ཇི་སྐད་བཤད་པའི་སྐྱོན་དེ་མི་འཇུག་པ་ཡིན་ཏེ། རང་གི་བསྒྲུབ་བྱ་ངོ་བོར་བྱེད་པའི་གཏན་ཚིགས་ཀྱི་དངོས་པོ་སྟེ་རང་བཞིན་གྱིས་གྲུབ་པ་དང་དངོས་སུ་གོ་བྱ་ཉིད་དུ་འགྱུར་བ་བསྒྲུབ་བྱའི་ངོ་བོའང་རང་བཞིན་གྱིས་ཡོད་པར་གྱུར་ན་ཕྲད་པ་དང་མ་ཕྲད་པ་ལ་སོགས་པའི་རིགས་པ་ཉེ་བར་སྦྱོར་བར་འགྱུར་བ་ཞིག་ན། རང་བཞིན་གྱིས་གྲུབ་པ་དེ་ཡང་ཡོད་པ་མིན་པས་སོ། །གསུམ་པ་ནི། ཤེས་བྱ་ཆོས་ཅན། དབུ་མ་པ་ལ་ཇི་སྐད་བཤད་པའི་སྐྱོན་དེ་མི་འཇུག་པ་ཡིན་ཏེ། དངོས་པོ་རྣམས་མཐའ་དག་དངོས་པོ་སྟེ་རང་བཞིན་གྱིས་མེད་པར་རྟོགས་སུ་གཞུག་པར་ཆེས་སླ་བ་ཇི་ལྟ་བ་དེ་ལྟར་རང་བཞིན་གྱིས་གྲུབ་པ་གཞན་དབུ་མ་པ་དག་ལ་ཁོང་དུ་ཆུད་པར་བདེ་བླག་ཏུ་ནི་ནུས་པ་མ་ཡིན་པའི་ཕྱིར།

རྟགས་གྲུབ་སྟེ། རྒོལ་ཕྱི་རྒོལ་གཉིས་ཀ་ལ་བདེན་པར་གྲགས་པའི་མཐུན་དཔེ་མ་གྲུབ་པའི་ཕྱིར།（༢༨ན）དེས་ན་འཇིག་རྟེན་འདིར་ཁྱོད་སུ་ཞིག་གིས་བཅོལ་བ་སྟེ་སྦེད་ཅིང༌། ལྷན་སྐྱེས་ཀྱི་མ་རིག་པས་རྒྱུད་བཏུམས་ཤིང་རྟོག་གེ་ངན་པའི་སྲད་བུ་བྲེས་པའི་དྲ་བ་ཀུན་ནས་འཛུགས་པར་ཅི་སྟེ་བྱེད་ཅཻས་གཞན་གྱི་ལུགས་མི་རིགས་པར་བསྟན་པའོ། །བཞི་པ་ནི། ཤེས་བྱ་ཆོས་ཅན། དབུ་མ་པ་ལ་ཇི་སྐད་བཤད་པའི་སྐྱོན་མི་འཇུག་སྟེ། དངོས་སྨྲ་བ་ལ། སུན་འབྱིན་ལྷག་མ་རྒྱུས་འབྲས་བུ་ཕྲད་ནས་བསྐྱེད་དམ་མ་ཕྲད་པར་བསྐྱེད་ཅེས་སུན་འབྱིན་པ་གོང་དུ་བསྟན་པ་ཡང་ནི་ཤེས་པར་བྱས་ནས་རྒྱུ་འབྲས་ཕྲད་པ་དང་མ་ཕྲད་པ་ལ་སོགས་པའི་ཕྱོགས་ཀྱི་ལན་བརྗོད་པའི་ཆེད་དུ་རྩོད་པའི་སྐབས་འདིར་བཤད་མ་ཐག་པའི་རང་ལ་མི་མཚུངས་པའི་ལན་གྱི་སུན་འབྱིན་བཏང་བར་བྱ་བ་སྟེ་ལན་འདེབས་རིགས་པའི་ཕྱིར། དབུ་མ་པ་ཆོས་ཅན། སུན་ཅི་ཕྱིན་དུ་རྒོལ་བ་པ་ཡང་ཇི་ལྟར་ཡོད་པ་མ་ཡིན་ཏེ། རང་བཞིན་གྱིས་གྲུབ་པ་བཀག་ནས་རང་བཞིན་གྱིས་མ་གྲུབ་པ་ཁས་ལེན་པའི་ཕྱིར། ཤེས་བྱ་ཆོས་ཅན། སྐབས་འདིར་དངོས་སྨྲ་བའི་རྩོད་པ་མི་འཇུག་པའི་ཚུལ་བསྟན་པ་ལ་དགོས་པ་ཡོད་དེ། དེ་སྐད་དུ་སྔར་བཤད་པའི་སུན་འབྱིན་པའི་ལྷག་མ་བཤད་མ་ཐག་པའི་ཕྱོགས་འདི་ཉིད་ཀྱིས་རྟོགས་པར་བྱ་བའི་ཆེད་དུ་ཡིན་པའི་ཕྱིར༑ གསུམ་པ་ལ་གཉིས། སྟོང་པ་ཉིད་ཀྱི་དབྱེ་བ་མདོར་བསྟན་པ། ཕྱེ་བ་སོ་སོའི་དོན་རྒྱས་པར་བཤད་པའོ། །དང་པོ་ནི། ཤེས་བྱ་ཆོས་ཅན། རང་བཞིན་གྱིས་གྲུབ་པའི་བདག་མེད་པ་འདི་ནི་རྣམ་པ་གཉིས་སུ་གསུངས་ཏེ། ཆོས་དང་གང་ཟག་གི་དབྱེ་བས་སྟོང་གཞི་ཆོས་ཅན་གཉིས་སུ་ཡོད་པའི་ཕྱིར། དེ་ལྟར་གསུངས་པ་ལ་དགོས་པ་ཡོད་དེ། འགྲོ་བ་རྣམས་གྲོལ་བར་བྱ་བའི་ཆེད་དུ་གསུངས་པའི་ཕྱིར། དེ་ཆོས་ཅན། སྔར་བཤད་པ་དེ་ལྟར་བདག་མེད་པ་གཉིས་པོ་འདི་ཉིད་ནི་སྟོན་པས་སླར་ཡང་གདུལ་བར་བྱ་བ་རྣམས་ལ་རྣམ་པ་མང་པོའི་སྤྲོས་པ་དང་བཅས་པར་ཕྱེ་སྟེ་གསུངས་པ་ཡིན་ཏེ།

རྒྱལ་བའི་ཡུམ་ལས་སྟོང་པ་ཉིད་བཅུ་དྲུག་ཏུ་བཤད་ནས་སླར་ཡང་མདོར་བསྡུས་ཏེ་བཞིར་བཤད་ཅིང་དེ་དག་ནི་ཐེག་ཅན་དུ་ཡང་བཞེད་པ་ཡིན་པའི་ཕྱིར་རོ། །གཉིས་པ་ལ་གཉིས། སྟོང་ཉིད་བཅུ་དྲུག་ཏུ་ཕྱེ་བ་རྒྱས་པར་བཤད་པ་དང༌། སྟོང་ཉིད་བཞིར་ཕྱེ་བ་རྒྱས་པར་བཤད་པའོ། །དང་པོ་ལ་བཞི། ནང་སྟོང་པ་ཉིད་ལ་སོགས་པ་བཞི་བཤད་པ་དང༌། ཆེན་པོ་སྟོང་པ་ཉིད་ལ་སོགས་པ་བཞི་བཤད་པ་དང༌། མཐའ་ལས་འདས་པ་སྟོང་པ་ཉིད་ལ་སོགས་པ་བཞི་བཤད་པ་དང༌། ཆོས་ཐམས་ཅད་སྟོང་པ་ཉིད་ལ་སོགས་པ་བཞི་བཤད་པའོ། །དང་པོ་ལ་གཉིས། ནང་སྟོང་པ་ཉིད་བཤད་པ་དང༌། སྟོང་པ་ཉིད་ལྷག་མ་གསུམ་བཤད་པའོ། །དང་པོ་ནི། མིག་ལ་སོགས་པ་ནང་གི་སྐྱེ་མཆེད་དྲུག་པོ་ཡི་རང་བཞིན་གྱིས་མེད་པ་ཉིད་གང་ཡིན་པ་དེ་ནི་ཆོས་ཅན། ནང་སྟོང་པ་ཉིད་དུ་འདོད་དེ། སྟོང་གཞི་ནང་གི་སྐྱེ་མཆེད་ཀྱི་དོན་དམ་པའི་རང་བཞིན་ཡིན་པའི་ཕྱིར། ཤེས་བྱ་ཆོས་（༢༨བ）ཅན༑ མིག་ནི་མིག་གི་རང་བཞིན་གྱིས་གྲུབ་པས་སྟོང་པ་ཡིན་ཏེ། རྒྱུ་མཚན་གང་གི་ཕྱིར་ན་མིག་སོགས་དེ་ཡི་རང་བཞིན་གྱིས་མ་གྲུབ་པ་དེ་ཡིན་པའི་ཕྱིར་རོ། །དེ་ཆོས་ཅན། མིག་དེ་བཞིན་དུ་རྣ་བ་དང་སྣ་དང་ལྕེ་དང་ལུས་དང་ཡིད་ཀྱང་བསྙད་པར་བྱ་སྟེ་རང་བཞིན་གྱིས་མ་གྲུབ་པར་ཐལ། དོན་དམ་པར་ཐེར་ཟུག་ཏུ་གནས་པ་མ་ཡིན་པ་དང་འཇིག་པ་ཡང་མ་ཡིན་པ་ཉིད་ཀྱི་ཕྱིར་རོ། །གཉིས་པ་ནི། གཟུགས་སོགས་ཕྱིའི་སྐྱེ་མཆེད་དྲུག་རང་བཞིན་གྱིས་མེད་པ་ཉིད་ཆོས་ཅན། ཕྱི་རོལ་སྟོང་པ་ཉིད་དུ་འདོད་དེ། སྟོང་གཞི་ཕྱིའི་སྐྱེ་མཆེད་ཀྱི་དོན་དམ་པའི་རང་བཞིན་ཡིན་པའི་ཕྱིར། ཤེས་བྱ་ཆོས་ཅན། གཟུགས་ནི་གཟུགས་ཀྱི་རང་བཞིན་གྱིས་གྲུབ་པས་སྟོང་པ་ཡིན་ཏེ། རྒྱུ་མཚན་གང་གི་ཕྱིར་ན། གཟུགས་དེ་ཡི་རང་བཞིན་ནི་དོན་དམ་པར་མ་གྲུབ་པ་དེ་ཡིན་བའི་ཕྱིར་རོ། །སྒྲ་དང་དྲི་དང་རོ་དང་རེག་བྱ་དང་ཆོས་རྣམས་ཉིད་ཀྱང་གཟུགས་དེ་བཞིན་དུ་རང་བཞིན་གྱིས་མེད་པར་ཐལ། རྟག་མི་རྟག་གང་དུ་ཡང་རང་བཞིན་གྱིས་མ་གྲུབ་པའི་ཕྱིར།

ཕྱི་ནང་གཉིས་ཆར་རང་བཞིན་གྱིས་མེད་པ་ཉིད་ནི་ཆོས་ཅན། ཕྱི་ནང་སྟོང་པ་ཉིད་ཡིན་ནོ་སྟེ། སྟོང་གཞི་ཕྱི་ནང་གི་དོན་དམ་པའི་རང་བཞིན་ཡིན་པའི་ཕྱིར༑ ཆོས་རྣམས་རང་བཞིན་གྱིས་མེད་པ་ཉིད་ཆོས་ཅན། མཁས་པས་སྟོང་པ་ཉིད་ཅེས་བསྙད་དེ། སྟོང་གཞི་ཆོས་རྣམས་ཀྱི་དོན་དམ་པའི་རང་བཞིན་ཡིན་པའི་ཕྱིར༑ སྟོང་ཉིད་དེ་ཡང་ཆོས་ཅན། སྟོང་པ་ཉིད་ཀྱི་ངོ་བོ་བདེན་པར་གྲུབ་པས་སྟོང་པར་འདོད་པ་ཡིན་ཏེ། རྟག་མི་རྟག་གང་དུ་ཡང་བདེན་པར་མ་གྲུབ་པའི་ཕྱིར། སྟོང་པ་ཉིད་ཞེས་བྱ་བའི་རང་བཞིན་གྱིས་གྲུབ་པས་སྟོང་པ་ཉིད་གང་ཡིན་པ་དེ་ཆོས་ཅན། སྟོང་པ་ཉིད་སྟོང་པ་ཉིད་དུ་འདོད་དེ། སྟོང་གཞི་སྟོང་པ་ཉིད་ཀྱི་རང་བཞིན་ཡིན་པའི་ཕྱིར། ཤེས་བྱ་ཆོས་ཅན། སྟོང་པ་ཉིད་སྟོང་པ་ཉིད་གསུངས་པ་ལ་དགོས་པ་ཡོད་དེ། སྟོང་པ་ཉིད་དངོས་པོ་སྟེ་བདེན་པར་འཛིན་པའི་བློ་ཅན་གྱི་འཛིན་པ་བཟློག་པའི་ཕྱིར་དུ་གསུངས་པ་ཡིན་པའི་ཕྱིར་རོ། །གཉིས་པ་ནི། སེམས་ཅན་དང་སྣོད་ཀྱི་འཇིག་རྟེན་ནི་ཕྱོགས་མ་ལུས་པ་ལ་ཁྱབ་པར་བྱེད་པ་ཉིད་ཀྱི་ཕྱིར་དང་བྱམས་སོགས་ཚད་མེད་བཞི་དམིགས་པའི་སྒོ་ནས་ཚད་མེད་པའི་དཔེ་ཡིས་དེ་ལྟར་སྒོམ་པ་ལ་ཡང་མུ་མཐའ་ནི་ཚད་མེད་པའི་ཕྱིར་ཕྱཽགས་བཅུ་པོ་རྣམས་སྟོང་གཞི་ཆེན་པོ་ཉིད་དོ། །ཤར་ལ་སོགས་པ་འདི་དག་བཅུ་ཆར་ཕྱོགས་རྣམས་ཀྱི་རང་བཞིན་གྱིས་གྲུབ་པས་སྟོང་པ་ཉིད་ནི་གང་ཡིན་པ་དེ་ཆོས་ཅན། ཆེན་པོ་སྟོང་པ་ཉིད་ཡིན་ཏེ། སྟོང་གཞི་ཕྱོགས་རྣམས་ཀྱི་དོན་དམ་པའི་རང་བཞིན་ཡིན་པའི་ཕྱིར། ཤེས་བྱ་ཆོས་ཅན། ཆེན་པོ་སྟོང་པ་ཉིད་གསུངས་པ་ལ་དགོས་པ་ཡོད་དེ། ཕྱོགས་རྣམས་ཆེན་པོར་བདེན་པར་འཛིན་པ་བཟློག་པའི་ཕྱིར་དུ་གསུངས་པའི་ཕྱིར། དེ་ཆོས་ཅན། དོན་དམ་པ་བྲལ་བ་མཐར་ཐུག་ནི་མྱ་ངན་ལས་འདས་པ་ཆོས་ཀྱི་（༢༩ན）སྐུ་ཡིན་ཏེ། བྲལ་བ་མཐར་ཐུག་པའི་མྱང་འདས་དེ་ནི་ཐོབ་བར་བྱ་བའི་དགོས་པ་མཆོག་ཡིན་པས་སོ། །དོན་དམ་པ་དེ་ནི་དོན་དམ་པ་དེ་ཡི་རང་བཞིན་གྱིས་གྲུབ་པས་སྟོང་པ་ཉིད་གང་ཡིན་པ་དེ་ནི་ཆོས་ཅན།

དོན་དམ་པ་སྟོང་པ་ཉིད་ཡིན་ཏེ། སྟོང་གཞི་དོན་དམ་པའི་རང་བཞིན་ཡིན་པའི་ཕྱིར། ཤེས་བྱ་ཆོས་ཅན། དོན་དམ་པ་སྟོང་པ་ཉིད་གསུངས་པ་ལ་དགོས་པ་ཡོད་དེ། མྱ་ངན་ལས་འདས་པ་དངོས་པོ་སྟེ་བདེན་པར་འཛིན་པའི་བློ་ཅན་གྱི་འཛིན་པ་བཟློག་པར་བྱ་བའི་ཕྱིར་དུ་དོན་དམ་པ་མཁྱེན་པ་སངས་རྒྱས་ཀྱིས་དོན་དམ་པ་སྟོང་པ་ཉིད་ནི་བསྟན་པར་མཛད་པའི་ཕྱིར། རྒྱུ་རྐྱེན་ལས་བྱུང་བའི་ཕྱིར་ན། ཁམས་གསུམ་པོ་ནི་སྟོང་གཞི་འདུས་བྱས་ཡིན་པར་ངེས་པར་བསྙད་དོ༑ ༑འདུས་བྱས་དེ་ནི་འདུས་བྱས་དེ་ཡི་རང་བཞིན་གྱིས་གྲུབ་པས་སྟོང་པ་ཉིད་གང་ཡིན་པ་དེ་ནི་ཆོས་ཅན། འདུས་བྱས་སྟོང་པ་ཉིད་དུ་གསུངས་ཏེ། སྟོང་གཞི་འདུས་བྱས་ཀྱི་དོན་དམ་པའི་གནས་ལུགས་ཡིན་པའི་ཕྱིར། ཆོས་གང་ལ་སྐྱེ་བ་དང་མི་རྟག་པ་སྟེ་འགག་པ་གནས་པ་ལས་གཞན་དུ་འགྱུར་བ་དེ་དག་མེད་པ་ནི་སྟོང་གཞི་འདུས་མ་བྱས་སོ། །འདུས་མ་བྱས་དེ་ནི་དེ་ཡི་རང་བཞིན་གྱིས་གྲུབ་པས་སྟོང་པ་ཉིད་གང་ཡིན་པ་དེ་ནི་ཆོས་ཅན། འདུས་མ་བྱས་སྟོང་པ་ཉིད་ཡིན་ཏེ། འདུས་མ་བྱས་ཀྱི་དོན་དམ་པའི་རང་བཞིན་ཡིན་པའི་ཕྱིར་རོ། །གསུམ་པ་ནི། གཞི་གང་ལ་རྟག་ཆད་ཀྱི་མཐའ་ནི་ཡོད་པ་མ་ཡིན་པ་དེ་ནི་སྟོང་གཞི་མཐའ་ལས་འདས་པར་བརྗོད་དོ། །མཐའ་ལས་འདས་པ་དེ་ནི་དེ་ཡི་རང་བཞིན་གྱིས་གྲུབ་པ་ཁོ་ནས་སྟོང་པ་ཉིད་ཆོས་ཅན། མཐའ་ལས་འདས་པ་སྟོང་པ་ཉིད་དུ་བསྙད་དེ། སྟོང་གཞི་མཐའ་ལས་འདས་པའི་དོན་དམ་པའི་རང་བཞིན་ཡིན་པའི་ཕྱིར། ཐོག་མ་ནི་དང་པོ་དང་ཐ་མ་ནི་མཐའ་སྟེ་དེ་དག་མེད་པས་འཁོར་བ་ནི་སྟོང་གཞི་ཐོག་མ་དང་ཐ་མ་མེད་པར་བརྗོད་དོ། །འགྲོ་འོང་རང་བཞིན་གྱིས་གྲུབ་པ་དང་བྲལ་པའི་ཕྱིར་རྨི་ལམ་ལྟ་བུའི་སྲིད་པ་འདི་སྲིད་པ་དེ་ཡི་རང་བཞིན་གྱིས་གྲུབ་པས་དབེན་པ་ཉིད་གང་ཡིན་པ་དེ་ནི་ཆོས་ཅན། ཐོག་མ་དང་ཐ་མ་མེད་པ་སྟོང་པ་ཉིད་དོ་ཞེས་བསྟན་བཅོས་ཆེན་པོ་རྒྱལ་བའི་ཡུམ་ལས་ནི་ངེས་པར་བསྙད་དེ། སྟོང་གཞི་ཐོག་མ་དང་ཐ་མ་མེད་པའི་དོན་དམ་པའི་རང་བཞིན་ཡིན་པའི་ཕྱིར།

དོར་བ་ཞེས་བྱ་བ་འཐོར་བ་དང་འབོར་བ་ལ་ནི་ངེས་པར་བརྗོད་ལ། དོར་བ་མེད་པ་ནི་ཕར་ལ་གཏོང་བ་མེད་པ་སྟེ་ངོ་བོ་འགའ་དང་དུས་འགར་ཡང་དོར་དུ་མེད་པའི་ཐེག་པ་ཆེན་པོ་གང་ཡིན་པ་ནི་སྟོང་གཞི་མཚོན་ནོ།། དོར་བ་མེད་པ་དེ་ཉིད་ཀྱི་རང་བཞིན་གྱིས་གྲུབ་པས་དོར་བ་མེད་པ་དེ་ཉིད་སྟོང་པ་ཉིད་གང་ཡིན་པ་དེ་ཆོས་ཅན། དོར་བ་མེད་པ་སྟོང་པ་ཉིད་ཅེས་བྱ་བར་བརྗོད་དེ། སྟོང་གཞི་དོར་བ་མེད་པའི་དོན་དམ་པའི་རང་བཞིན་ཡིན་པ་དེའི་ཕྱིར། འདུས་བྱས་ལ་སོགས་པ་རྣམས་ཀྱི་ངོ་བོ་ཆོས་ཉིད་ནི་རང་བཞིན་ཉིད་དུ་（༢༩བ）བསྙད་པ་ཡིན་ཏེ། རྒྱུ་མཚན་གང་གི་ཕྱིར་ན། འདུས་བྱས་ལ་སོགས་པ་རྣམས་ཀྱི་ངོ་བོ་ཆོས་ཉིད་ནི་སློབ་མ་ཉན་ཐོས་དང་རང་སངས་རྒྱས་སྲས་བྱང་སེམས་དང་དེ་བཞིན་གཤེགས་པ་རྣམས་ཀྱིས་གསར་དུ་མ་མཛད་ཅིང་བཅོས་མ་མ་ཡིན་པའི་རང་བཞིན་ཡིན་པ་དེའི་ཕྱིར་རོ། །རང་བཞིན་དེ་ཉིད་ཀྱི་ངོ་བོ་ཉིད་ཀྱིས་གྲུབ་པས་རང་བཞིན་དེ་སྟོང་པ་ཉིད་གང་ཡིན་པ་དེ་ནི་ཆོས་ཅན། རང་བཞིན་སྟོང་པ་ཉིད་ཡིན་ཏེ༑ སྟོང་གཞི་རང་བཞིན་གྱི་དོན་དམ་པའི་གནས་ལུགས་ཡིན་པའི་ཕྱིར། བཞི་པ་ལ་གསུམ། ཆོས་ཐམས་ཅད་སྟོང་པ་ཉིད་དང༌། 

རང་གི་མཚན་ཉིད་སྟོང་པ་ཉིད་དང༌། མི་དམིགས་པ་དང་དངོས་པོ་མེད་པའི་ངོ་བོ་ཉིད་སྟོང་པ་ཉིད་བཤད་པའོ། །དང་པོ་ནི། རྟེན་དབང་པོའི་ཁམས་དྲུག་དང་བརྟེན་པ་རྣམ་པར་ཤེས་པའི་ཁམས་དྲུག་དང་དམིགས་པ་ཡུལ་གྱི་ཁམས་དྲུག་སྟེ་ཁམས་བཅོ་བརྒྱད་དང་མིག་གི་འདུས་ཏེ་རེག་པ་ནས་ཡིད་ཀྱི་འདུས་ཏེ་རེག་པའི་བར་རེག་པ་དྲུག་དང་རེག་པ་དྲུག་པོ་དེ་ལས་བྱུང་བའི་ཆོར་བ་དྲུག་དང་གཟུགས་ཅན་དང་གཟུགས་ཅན་མ་ཡིན་པ་གཉིས་དང༌། དེ་བཞིན་དུ་འདུས་བྱས་དང་འདུས་མ་བྱས་ཀྱི་ཆོས་རྣམས་ནི་སྟོང་གཞི་ཆོས་ཅན་ཡིན་ནོ། །ཆོས་དེ་དག་ཐམས་ཅད་ནི་ཆོས་དེ་དག་གི་རང་བཞིན་གྱིས་གྲུབ་པས་དབེན་པའི་སྟོང་པ་ཉིད་གང་ཡིན་པ་དེ་ཆོས་ཅན༑ ཆོས་ཐམས་ཅད་སྟོང་པ་ཉིད་ཡིན་ཏེ། སྟོང་གཞི་ཆོས་ཐམས་ཅད་ཀྱི་རང་བཞིན་ཡིན་པའི་ཕྱིར། གཉིས་པ་ལ་གསུམ། མདོར་བསྟན། རྒྱས་པར་བཤད། དོན་བསྡུ་བའོ།། དང་པོ་ནི། གཟུགས་ཀྱི་མཚན་ཉིད་གཟུགས་སུ་རུང་བ་ལ་སོགས་པ་དངོས་པོ་སྟེ་བདེན་པར་གྲུབ་པ་མེད་པ་ཉིད་གང་ཡིན་པ་དེ་ནི་ཆོས་ཅན། རང་གི་མཚན་ཉིད་སྟོང་པ་ཉིད་ཡིན་ཏེ། སྟོང་གཞི་རང་གི་མཚན་ཉིད་ཀྱི་དོན་དམ་པའི་རང་བཞིན་ཡིན་པའི་ཕྱིརོ། །གཉིས་པ་ལ་གསུམ། གཞིའི་ཆོས་དང༌། ལམ་གྱི་ཆོས་དང༌། འབྲས་བུའི་ཆོས་ཀྱི་རང་གི་མཚན་ཉིད་དོ། །དང་པོ་ནི། གཟུགས་ནི་གཟུགས་སུ་རུང་བའི་མཚན་ཉིད་ཅན་ནོ། །ཚོར་བ་ནི་བདེ་སྡུག་བཏང་སྙོམས་གསུམ་མྱོང་བའི་བདག་ཉིད་ཅན་དང་འདུ་ཤེས་ནི་སྔོ་སོགས་ཕྱི་དང་བདེ་སོགས་ནང་གི་མཚན་མར་འཛིན་པ་སྟེ་འདུ་བྱེད་ནི་ཡུལ་ལ་མངོན་པར་འདུ་བྱེད་པའོ། །ཡུལ་ལ་སོ་སོར་རྣམ་པར་རིག་པ་ནི་རྣམ་ཤེས་ཀྱི་རང་གི་མཚན་ཉིད་དོ། །ཕུང་པོའི་རང་གི་མཚན་ཉིད་སྡུག་བསྔལ་དང་ཁམས་ཀྱི་བདག་ཉིད་སྦྲུལ་གདུག་པ་དང་འདྲ་བར་འདོད་དོ༑ ༑སྐྱེ་མཆེད་རྣམས་ནི་སྡུག་བསྔལ་སྐྱེ་བའི་སྒོར་གྱུར་པ་ཉིད་དུ་སངས་རྒྱས་ཀྱིས་གསུངས་སོ། །རྟེན་ཅིང་འབྲེལ་བར་འབྱུང་བ་གང་ཡིན་པ་དེའི་རང་གི་མཚན་ཉིད་ནི་རྒྱུ་རྐྱེན་འདུས་ཤིང་འཕྲོད་པའོ།

།གཉིས་པ་ནི། སྦྱིན་པའི་ཕ་རོལ་ཏུ་ཕྱིན་པའི་རང་གི་མཚན་ཉིད་ནི་གཏོང་བའི་སེམས་པའོ། །ཚུལ་ཁྲིམས་ཀྱི་མཚན་ཉིད་ནི་ཉོན་མོངས་ཀྱི་གདུང་བ་མེད་པའི་བསིལ་བ་ཐོབ་པའོ། །བཟོད་（༣༠ན）པའི་མཚན་ཉིད་ནི་ཁྲོ་བ་མེད་པའི་བདག་ཉིད་དོ། །བརྩོན་འགྲུས་ཀྱི་རང་གི་མཚན་ཉིད་ནི་ཁ་ན་མ་ཐོ་བ་མེད་པའི་དགེ་བ་སྤེལ་བར་བྱེད་པ་ཉིད་དོ། ། བསམ་གཏན་ནི་དགེ་བ་སྡུད་པའི་མཚན་ཉིད་ཅན་ནོ། །ཤེས་རབ་ཀྱི་རང་གི་མཚན་ཉིད་ནི་བདེན་ཞེན་གྱི་ཆགས་པ་མེད་ཅིང་འགོག་པར་བྱེད་པའོ། །ཕ་རོལ་ཏུ་ཕྱིན་པ་དྲུག་པོ་རྣམས་ཀྱི་རང་གི་མཚན་ཉིད་ནི་སྔར་བཤད་པ་འདི་དག་ཡིན་པར་མདོ་ལས་བརྗོད་དོ། །བསམ་གཏན་བཞི་པོ་རྣམས་དང་ཚད་མེད་པ་བཞི་པོ་དག་དང་དེ་བཞིན་དུ་གཞན་ཡང་གང་ཞིག་གཟུགས་མེད་པ་བཞི་པོ་དེ་དག་ཡང་དག་མཁྱེན་པ་ཡིས་མི་འཁྲུགས་པ་ཁྲོ་བ་མེད་པའི་མཚན་ཉིད་ཅན་དུ་གསུངས་སོ་བྱང་ཆུབ་ཀྱི་ཕྱོགས་ཀྱི་ཆོས་སུམ་ཅུ་རྩ་བདུན་གྱི་རང་གི་མཚན་ཉིད་ནི་ཐར་པར་ངེས་པར་འབྱུང་བར་བྱེད་པའོ། །རྣམ་པར་ཐར་པའི་སྒོ་སྟོང་པ་ཉིད་ཀྱི་རང་གི་མཚན་ཉིད་ནི་ངོ་བོ་ལ་བདེན་པར་དམིགས་པ་མེད་པས་བདེན་འཛིན་གྱིས་རྣམ་པར་དབེན་པ་ཉིད་དོ། །རྣམ་པར་ཐར་པའི་སྒོ་མཚན་མ་མེད་པ་ནི་རྒྱུ་ལ་མཚན་མར་འཛིན་པ་ཞི་བ་ཉིད་དོ། །རྣམ་པར་ཐར་པའི་སྒོ་གསུམ་པ་སྨོན་པ་མེད་པའི་རང་གི་མཚན་ཉིད་ནི་སྡུག་བསྔལ་དང་གཏི་མུག་མེད་པའི་རང་བཞིན་ཅན་ནོ། ། རྣམ་པར་ཐར་པ་བརྒྱད་པོ་རྣམས་ཀྱི་རང་གི་མཚན་ཉིད་ནི་སྙོམས་འཇུག་གི་སྒྲིབ་པ་ལས་རྣམ་པར་གྲོལ་བར་བྱེད་པའོ། །གསུམ་པ་ནི། སྟོབས་བཅུ་པོ་རྣམས་ནི་ཤིན་ཏུ་རྣམ་པར་ནི་གཏན་ལ་འབེབས་པའི་རང་བཞིན་ཅན་དུ་གསུངས་ཏེ། ཡུལ་ལ་ཐོགས་མེད་དུ་འཇུག་པའི་ཕྱིར་སྟོབས་ཞེས་བྱའོ། །སྐྱོབ་པའི་མི་འཇིགས་པ་བཞི་པོ་རྣམས་ནི་ཤིན་ཏུ་བརྟན་པའི་ངོ་བོ་ཉིད་དེ། མི་མཐུན་པའི་ཕྱོགས་ཀྱིས་གཞན་དུ་བྱ་བར་མི་ནུས་པའི་ཕྱིར་རོ༑ ༑སོ་སོ་ཡང་དག་པར་རིག་པ་བཞི་པོ་རྣམས་ནི་ཆད་པ་སྟེ་གཏུགས་པ་མེད་པའི་མཚན་ཉིད་ཅན་ཡིན་ཏེ།

སྤོབས་པ་སོགས་ཚད་མེད་པ་ལ་འཇུག་པའི་ཕྱིར་རོ༑ ༑འགྲོ་ལ་ཕན་པ་དང་བདེ་བ་ཉེ་བར་སྒྲུབ་པ་ནི་བྱམས་པ་ཆེན་པོ་ཞེས་བྱའོ།། སེམས་ཅན་སྡུག་བསྔལ་ཅན་རྣམས་ཡོངས་སུ་སྐྱོབ་པ་ནི་ཐུགས་རྗེ་ཆེན་པོའོ།། དགའ་བ་ནི་རབ་ཏུ་སྟེ་མཆོག་ཏུ་དགའ་བའི་མཚན་ཉིད་ཅན་ནོ། །བཏང་སྙོམས་ནི་རྗེས་སུ་ཆགས་པ་དང་ཁོང་ཁྲོ་དང་མ་འདྲེས་པའི་མཚན་ཉིད་དུ་ཤེས་པར་བྱའོ།། སངས་རྒྱས་ཀྱི་ཆོས་ནི་མ་འདྲེས་པ་བཅུ་དང་བརྒྱད་དུ་གང་འདོད་པ་དེ་དག་གཞན་གྱིས་མི་ཕྲོགས་པའི་མཚན་ཉིད་ཅན་ཡིན་ཏེ། རྒྱུ་མཚན་གང་གི་ཕྱིར་ན། སྟོན་པ་ལ་འཁྲུལ་བ་སོགས་མི་མངའ་བས་མི་མཐུན་ཕྱོགས་དེས་མི་ཕྲོགས་པ་དེའི་ཕྱིར། རྣམ་པ་ཀུན་མཁྱེན་པ་ཉིད་ཀྱི་ཡེ་ཤེས་ནི། ཤེས་བྱ་ཐམས་ཅད་མངོན་སུམ་དུ་མཁྱེན་བའི་མཚན་ཉིད་ཅན་དུ་འདོད་དོ། །རྣམ་མཁྱེན་ལས་གཞན་གྱི་ཤེས་པ་ནི་ཡུལ་ཉི་ཚེ་བ་ཙམ་ལ་འཇུག་པ་ཉིད་ཀྱིས་ཤེས་བྱ་ཐམས་ཅད་མངོན་སུམ་དུ་མཁྱེན་པ་ཞེས་བྱ་བར་མི་འདོད་དོ། །དེ་ལྟར་གཟུགས་ནས་རྣམ་མཁྱེན་གྱི་བར་གྱི་（༣༠བ）རང་གི་ངོ་བོ་ཙམ་བསྟན་པ་ནི། རང་གི་མཚན་ཉིད་སྟོང་པ་ཉིད་ཀྱི་སྟོང་གཞི་ཆོས་ཅན་གྱི་དབྱེ་བའོ། །གསུམ་པ་ནི། གང་ཞིག་འདུས་བྱས་ཀྱི་རང་གི་མཚན་ཉིད་དང་འདུས་མ་བྱས་པའི་མཚན་ཉིད་གང་ཡིན་པ་རྣམས་དེའི་རང་བཞིན་གྱིས་གྲུབ་པ་དེ་ཁོ་ནས་སྟོང་པ་ཉིད་དེ་ནི་ཆོས་ཅན། རང་གི་མཚན་ཉིད་སྟོང་པ་ཉིད་ཡིན་ཏེ། རང་གི་མཚན་ཉིད་ཀྱི་དོན་དམ་པའི་རང་བཞིན་ཡིན་པའི་ཕྱིར། །གསུམ་པ་ནི། ད་ལྟ་བ་འདི་རང་གྲུབ་དུས་ཕན་ཆད་དུ་མི་གནས་ཤིང་འདས་པ་ནི་ཞིག་པ་དང་མ་འོངས་པ་ནི་ད་ལྟར་མ་སྐྱེས་པས་དུས་གསུམ་པོ་དེ་འདྲེས་པར་ཡོད་པ་མ་ཡིན་ཞིང་དུས་གསུམ་པོ་དེ་དག་རང་གྲུབ་པའི་འོག་གང་དུ་མི་དམིགས་པ་དེ་ལ་མི་དམིགས་པ་ཞེས་བྱ་བར་བརྗོད་དོ། །མི་དམིགས་པ་དེ་རང་གི་ངོ་བོས་གྲུབ་པ་དེས་ཡིས་དབེན་པ་ཉིད་གང་ཡིན་པ་དེ་ཆོས་ཅན། མི་དམིགས་པ་ཞེས་བྱ་བའི་སྟོང་པ་ཉིད་དང༌༑

སྟོང་གཞི་མི་དམིགས་པའི་དོན་དམ་པའི་རང་བཞིན་ཡིན་པའི་ཕྱིར། མི་དམིགས་པ་ཆོས་ཅན། དོན་དམ་པར་མེད་དེ། དོན་དམ་པར་ཐེར་ཟུག་ཏུ་གནས་པ་མ་ཡིན་ཞིང་འཇིག་པ་ཡང་མིན་པས་སོ། །རྒྱུ་རྐྱེན་ལས་བྱུང་བའི་ཕྱིར་དངོས་པོ་རྣམས་ལ་འདུས་པ་པ་ཡི་རྫས་ཀྱི་ངོ་བོ་མེད་ལ་འདུས་པ་པ་ནི་དེ་ཉིད་ཀྱི་རང་བཞིན་གྱིས་གྲུབ་པས་སྟོང་པ་ཉིད་ཆོས་ཅན། དངོས་པོ་མེད་པ་སྟོང་པ་ཉིད་དེ་སྟོང་གཞི་དངོས་པོ་མེད་པའི་དོན་དམ་པའི་རང་བཞིན་ཡིན་པའི་ཕྱིར་རོ། །གཉིས་པ་ནི། སྟོང་གཞི་དངོས་པོའི་སྒྲ་ནི་མདོར་བསྡུ་ན་ཕུང་པོ་ལྔ་པོ་རྣམས་ལ་བརྗོད་པ་ཡིན་ནོ། །ཕུང་པོ་ལྔ་པོ་དེ་རྣམས་དེ་ཡི་རང་བཞིན་གྱིས་གྲུབ་པས་སྟོང་པ་ཉིད་གང་ཡིན་པ་དེ་ཆོས་ཅན། དངོས་པོ་སྟོང་པ་ཉིད་དུ་བཤད་དེ༑ སྟོང་གཞི་དངོས་པོའི་དོན་དམ་པའི་རང་བཞིན་ཡིན་པའི་ཕྱིར། མདོར་བསྡུ་ན་སྟོང་གཞི་དངོས་པོ་མེད་པ་ནི་འདུས་མ་བྱས་ཀྱྀ་ཆོས་རྣམས་ལ་བརྗོད་དོ། ། འདུས་མ་བྱས་དེ་ཉིད་དངོས་པོར་མེད་པ་དེ་ཡི་རང་བཞིན་གྱིས་གྲུབ་པས་སྟོང་པ་ཉིད་ཆོས་ཅན། དངོས་པོ་མེད་པ་སྟོང་པ་ཉིད་དོ། །སྟོང་གཞི་དངོས་པོ་མེད་པའི་དོན་དམ་པའི་རང་བཞིན་ཡིན་པའི་ཕྱིར། རང་བཞིན་ཏེ་ཆོས་ཉིད་ངོ་བོ་ཉིད་ཀྱིས་མེད་པ་ནི་ཆོས་ཅན། རང་བཞིན་སྟོང་པ་ཉིད་ཅེས་ནི་བྱ་བར་བསྙད་དེ། སྟོང་གཞི་རང་བཞིན་གྱི་གནས་ལུགས་ཡིན་པའི་ཕྱིར། རང་བཞིན་ཞེས་བྱ་བའི་སྟོང་པ་ཉིད་དེ་ཆོས་ཅན། ཉན་ཐོས་སོགས་ཀྱིས་གསར་དུ་བྱས་པ་མ་ཡིན་ཏེ། རྒྱུ་མཚན་འདི་ལྟར་གདོད་མ་ནས་རང་བཞིན་དུ་གནས་པའི་ཕྱིར། སངས་རྒྱས་རྣམས་ནི་འཇིག་རྟེན་དུ་བྱུང་བའམ་མ་བྱུང་ཡང་རུང་སྟེ་དངོས་སུ་ན་དངོས་པོ་ཀུན་གྱི་སྟོང་པ་ཉིད་ནི་གཞན་གྱི་དངོས་པོ་སྟེ་ངོ་བོར་རབ་ཏུ་བསྒྲགས་སོ། །དེ་ཡང་ཡང་དག་མཐའ་འཁོར་བ་ཟད་པའི་མྱང་འདས་དང་དེ་བཞིན་ཉིད་དོ། །དེ་དག་རང་བཞིན་གྱིས་གྲུབ་པས་སྟོང་པ་ཉིད་དེ་ཆོས་ཅན། གཞན་གྱི་དངོས་པོ་སྟེ་ངོ་བོ་ཉིད་སྟོང་པ་ཉིད་དོ༑

༑སྟོང་གཞི་གཞན་གྱི་ངོ་བོའི་གནས་ལུགས་ཡིན་པའི་ཕྱིར། ཤེས་བྱ་ཆོས་ཅན༑ ཤེས་རབ་ཀྱི་（༣༡ན）ཕ་རོལ་ཏུ་ཕྱིན་པའི་ཚུལ་རྒྱལ་བའི་ཡུམ་ལས་སྟོང་ཉིད་དེ་དག་སྔར་བཤད་པ་དེ་སྐད་དུ་རབ་ཏུ་བསྒྲགས་ཏེ། བདག་མེད་པ་གཉིས་པོ་དེ་སྟོང་ཉིད་བཅུ་དྲུག་དང་བཞིར་ཕྱེ་སྟེ་གསུངས་པའི་ཕྱིར་རོ། །བཞི་པ་ནི། བྱང་སེམས་ས་དྲུག་པ་བ་ཆོས་ཅན། ཐ་སྙད་བདེན་པའི་སྟོབས་ཀྱིས་འགོག་པར་འགྲོ་ཞིང་འཇུག་པ་ཡིན་ཏེ། སྔར་བཤད་པ་དེ་ལྟར་བློ་གྲོས་ཀྱི་འོད་ཟེར་གྱིས་སྣང་བ་གསལ་བར་བྱས་པའི་ས་དྲུག་པ་བ་རང་གི་ལག་ན་གནས་པའི་སྐྱུ་རུ་ར་བཞིན་དུ་སྲིད་པ་གསུམ་པོ་འདི་དག་མ་ལུས་པ་གདོད་མ་ནས་རང་བཞིན་གྱིས་སྐྱེ་བ་མེད་པར་མངོན་སུམ་དུ་རྟོགས་པའི་སེམས་དཔའ་ཡིན་པའི་ཕྱིར། དེ་ཆོས་ཅན་རྟག་ཏུ་འགོག་པ་འོད་གསལ་དུ་གཏོགས་པའི་བསམ་པ་དང་ལྡན་པ་ཡིན་མོད་ཀྱིས་སྟེ་ཡིན་ཀྱང་དེ་ཉིད་དུ་འགོག་པ་མངོན་སུམ་དུ་མི་བྱེད་པའི་རྒྱུ་མཚན་ཡོད་དེ། །འགྲོ་བ་མགོན་མེད་པ་རྣམས་ལ་དམིགས་ནས་སྙིང་རྗེའང་སྐྱེད་པར་བྱེད་པའི་ས་དྲུག་པའི་ཡོན་ཏན་ཐོབ་པའི་སེམས་དཔའ་ཡིན་པའི་ཕྱིར། དེ་ཆོས་ཅན། ས་དྲུག་པ་དེ་ཡི་གོང་ས་བདུན་པ་ཐོབ་པའི་ཚེ་བདེ་བར་གཤེགས་པའི་གསུང་ལས་སྐྱེས་པ་ཉན་ཐོས་དང་སངས་རྒྱས་འབྲིང་ཏེ་རང་སངས་རྒྱས་དང་བཅས་པ་མ་ལུས་པ་རྣམས་ནི་བློ་ཡིས་སྟོབས་ཀྱིས་ཕམ་པ་སྟེ་ཟིལ་གྱིས་གནོན་པར་བྱེད་ནུས་པའང་ཡིན་ཏེ། ས་དྲུག་པ་རྒྱུད་ལ་ལྡན་བཞིན་པའི་སེམས་དཔའ་ཡིན་པའི་ཕྱིར། ས་དྲུག་པ་བ་དེ་ནི་ཆོས་ཅན། སྐྱེ་བོ་ངང་པ་ལྟ་བུ་ཡིས་མདུན་དུ་བདར་ནས་རླུང་གི་ཤུགས་དང་འདྲ་བའི་སྔོན་བསགས་པའི་དགེ་བའི་ཤུགས་སྟོབས་ཀྱིས་རྒྱལ་བའི་ཡོན་ཏན་རྒྱ་མཚོ་ལྟ་བུའི་ཕ་རོལ་མཆོག་ཏུ་འགྲོ་བ་ཡིན་ཏེ། ཀུན་རྫོབ་རྒྱ་ཆེ་བའི་ལམ་གྱི་རིམ་པ་དང༌། དེ་ཁོ་ན་ཉིད་ཟབ་མོའི་ལམ་གྱི་རིམ་པའི་གཡས་གཡོན་གྱི་གཤོག་པ་ཡངས་པ་དཀར་པོ་རྒྱས་པར་གྱུར་པའི་ངང་བའི་རྒྱལ་པོ་དང་མཚུངས་པའི་སེམས་དཔའ་ཡིན་པའི་ཕྱིར་རོ།

།སེམས་བསྐྱེད་པ་དྲུག་པའོ།། །། ས་བདུན་པ། རིང་དུ་སོང་བ་བཤད་པ་ལ། གསུམ་པ་རིང་དུ་སོང་བ་སོགས་བཞི་བཤད་པ་ལ་བཞི། ས་བདུན་པ་དང༌། ས་བརྒྱད་པ་དང༌། ས་དགུ་པ་དང༌། ས་བཅུ་པ་བཤད་པའོ། །དང་པོ་ནི། ས་བདུན་པའི་བྱང་སེམས་འདི་ནི་ཆོས་ཅན། ས་བདུན་པ་རིང་དུ་སོང་བ་འདིར་སྐད་ཅིག་སྐད་ཅིག་ལ་ནི་འགོག་བར་འཇུག་པར་འགྱུར་བ་ཡིན་ཏེ། ས་བདུན་པའི་ཏིང་ངེ་འཛིན་ལ་མངའ་བརྙེས་པའི་སེམས་དཔའ་ཡིན་པའི་ཕྱིར། དེ་ཆོས་ཅན༑ ཐབས་མཁས་ཀྱི་ཕ་རོལ་ཏུ་ཕྱིན་པ་ལེགས་པར་འབར་ཞིང་ཆེས་ཡོངས་སུ་དག་པ་ཐོབ་སྟེ། ཐབས་ཀྱི་ཕར་ཕྱིན་ཆེས་ཡོངས་སུ་རྫོགས་པའི་སེམས་དཔའ་ཡིན་པའི་ཕྱིར་རོ། །སེམས་བསྐྱེད་པ་བདུན་པའོ།། །། ས་བརྒྱད་པ། མི་གཡོ་བ་བཤད་པ། གཉིས་པ་ལ་གསུམ། ས་འདིར་སྨོན་ལམ་ལྷག་ཅིང་འགོག་པ་ལས་སློང་ཚུལ༑ ཉོན་མོངས་ཟད་པར་བསྟན་པ། དབང་བཅུ་ཐོབ་པར་བསྟན་པའོ། །དང་པོ་ནི། བདག་ཉིད་ཆེན་པོ་ས་བརྒྱད་པ་བ་དེ་ཆོས་ཅན། ས་（༣༡བ）གང་དུ་ཕྱིར་མི་ལྡོག་པ་ཉིད་དུ་འགྱུར་བའི་ས་བརྒྱད་པ་མི་གཡོ་བ་དེ་ལ་འཇུག་པ་ཡིན་ཏེ། ཡང་དང་ཡང་དུ་སྔར་གྱི་དགེ་བ་ལས་ལྷག་པ་ཐོབ་པར་བྱ་བའི་ཕྱིར་དུ་འཇུག་པའི་ས་བརྒྱད་པ་ལ་གནས་པའི་སེམས་དཔའ་ཡིན་པའི་ཕྱིར། ས་བརྒྱད་པ་བ་འདི་ནི་ཆོས་ཅན། སྨོན་ལམ་ཆེན་པོ་བཅུ་ལ་སོགས་པ་སྨོན་ལམ་འབུམ་ཕྲག་གྲངས་མེད་པ་བཏབ་པ་ཡོངས་སུ་རྫོགས་པ་ཡིན་ཏེ། སྨོན་ལམ་ཆེས་རྣམ་པར་དག་པར་འགྱུར་ཞིང་རྫོགས་པའི་ཕྱིར། བྱང་སེམས་ས་བརྒྱད་པ་ཆོས་ཅན། རྒྱལ་བ་རྣམས་ཀྱིས་ཉོན་མོངས་མ་ལུས་པར་སྤངས་པའི་ཞི་བདེའི་འགོག་པ་ལས་སློང་བར་མཛད་པའི་རྒྱུ་མཚན་ཡོད་དེ། དེ་འབའ་ཞིག་ལ་མཉམ་པར་བཞག་ན་ཆད་པའི་མཐར་ལྟུང་ཞིང༌། སངས་རྒྱས་ཀྱི་གཟུགས་སྐུའི་ཡོན་ཏན་སྒྲུབ་པའི་ཕྱིར་དུ་སློང་བར་མཛད་པའི་ཕྱིར་རོ། །གཉིས་པ་ནི། ས་བརྒྱད་པ་ལ་གནས་པའི་བྱང་སེམས་ཆོས་ཅན། ཉོན་མོངས་པའི་དྲི་མ་དེ་དག་ཐམས་ཅད་རྩ་བ་སྟེ་ས་བོན་དང་བཅས་པ་ཉེ་བར་ཞི་བར་འགྱུར་ཏེ།

རྣམ་པར་མི་རྟོག་པའི་ཡེ་ཤེས་ལ་དབང་ཐོབ་པའི་བྱང་སེམས་ཡིན་པའི་ཕྱིར་རོ། ཁྱབ་པ་ཡོད་དེ། ཆགས་པ་མེད་པའི་བློ་རྣམ་པར་མི་རྟོག་པ་ལ་དབང་ཐོབ་པའི་ཡེ་ཤེས་ནི་ཆགས་སོགས་སྐྱོན་རྣམས་དག་དང་ལྷན་ཅིག་ཏུ་མི་གནས་པའི་ཕྱིར་རོ། །དེ་ཆོས་ཅན། ཉོན་མོངས་ཐམས་ཅད་ཟད་ཅིང་ས་གསུམ་གྱི་བླ་མར་གྱུར་ཀྱང་འབྲས་བུ་ཕྱི་མ་ཐོབ་ཕྱིར་དུ་བརྩོན་པར་རིགས་ཏེ། སངས་རྒྱས་རྣམས་ཀྱི་ཡོན་ཏན་གྱི་འབྱོར་པ་མཁའ་ལྟར་མཐའ་དང་བྲལ་བ་མ་ལུས་པ་ཐོབ་པ་མ་ཡིན་པས་དེ་ཐོབ་པའི་ཕྱིར་དུ་བརྩོན་དགོས་པའི་ཕྱིར་རོ། །གསུམ་པ་ནི། དེ་ཆོས་ཅན། ལས་ཉོན་གྱིས་འཁོར་བར་འཁོར་བ་འགགས་ཀྱང་འཇིག་རྟེན་དུ་རང་གི་ལུས་སྣ་ཚོགས་སྟོན་པ་མི་འགལ་ཏེ། དབང་རྣམས་བཅུ་པོ་ཐོབ་པར་འགྱུར་ཞིང་དབང་བཅུ་པོ་དེ་དག་གིས་ཡིད་ཀྱི་རང་བཞིན་གྱི་ལུས་ཀྱི་སྒོ་ནས་སྲིད་པའི་འགྲོ་བར་རང་གི་བདག་ཉིད་ཀྱི་ལུས་སྣ་ཚོགས་པ་སྟོན་པར་བྱེད་པར་འགྱུར་བའི་ཕྱིར་རོ། །སེམས་བསྐྱེད་པ་བརྒྱད་པའོ།། །། མེས་པོའི་ཤུས་གཞག་ལས། གུང་རུ་རྒྱལ་མཚན་བཟང་པོའི་གསུང་ཆོས་སྐོར། དབུ་མ་འཇུག་པའི་འགྲེལ་པ་བཞུགས་སོ། ། -PAGE 456--PAGE 457--PAGE 351-