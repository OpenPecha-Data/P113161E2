༄༅། །མངོན་པར་རྟོགས་པའི་རྒྱན་གྱི་དེ་ཁོ་ན་ཉིད་གསལ་བར་བྱེད་པ་མཁས་པའི་ཡིད་འཕྲོག་ཅེས་ བྱ་བ་བཞུགས་སོ།

། ཀ༡ མཆོད་བརྗོད་དང་རྩོམ་པར་དམ་བཅའ་བ། （༡བ）༄༅། །ཨོཾ་སྭ་སྟི། །མངོན་པར་རྟོགས་པའི་རྒྱན་གྱི་དེ་ཁོ་ན་ཉིད་གསལ་བར་བྱེད་པ་ཞེས་བྱ་བ། །སངས་རྒྱས་བྱང་ཆུབ་སེམས་དཔའ་ཐམས་ཅད་ལ་ཕྱག་འཚལ་ལོ། །གང་ཞིག་བརྟེན་ན་འཁོར་བའི་འཇིགས་འཕྲོག་ཞི་བདེའི་དཔལ་གྱིས་ཚིམ་པར་མཛད། །སྲིད་དང་ཞི་བའི་མཐའ་ལ་མི་གནས་དཔག་ཡས་སྐྱེ་དགུའི་ཉེར་མཚོའི་གཞི། །ཤེས་བྱའི་གནས་རྣམས་ཇི་བཞིན་ཐུགས་ཆུད་འགྲོ་ནང་ཆོས་ཆར་འབེབས་པའི་རྟེན། །འཕགས་པ་ཀུན་གྱི་དགོངས་པ་རྫོགས་མཛད་རྒྱལ་བའི་ཡུམ་ལ་ཕྱག་འཚལ་ལོ། རང་བཞིན་འོད་གསལ་སྒྲིབ་གཉིས་དྲི་མས་དབེན༑ སོ་སོ་རང་རིག་སྤྲོས་པ་ཀུན་བྲལ་ཡང༌། དུས་གསུམ་ཆོས་ཀུན་མ་འདྲེས་སོ་སོར་མཁྱེན། །ཡོན་ཏན་ཀུན་གྱི་མཐར་སོན་ཐུབ་དབང་རྒྱལ། །སྲིད་པའི་འཆིང་བ་རིང་དུ་སྤངས་ཀྱང་ཉོན་མོངས་འགྲོ་ལ་ཐུགས་རྗེས་བཅིངས། །ཆོས་ཀུན་གཉིས་སུ་མེད་པར་གཟིགས་ཀྱང་བདེན་གཉིས་རྣམ་དབྱེ་གསལ་བར་སྟོན། །ཞི་བའི་དབྱིངས་ལ་མཉམ་པར་བཞག་ཀྱང་སྤྲུལ་པ་སྟོང་གིས་ལོ་ག་སྒྲོལ། །བདག་འཛིན་བག་ཆགས་བཅས་པ་སྤངས་ཀྱང་འགྲོ་ཀུན་བདག་གིར་མཛད་ལ་འདུད། །འགྲོ་ཀུན་ཆོས་ཀྱིས་ཕོངས་པ་བསལ་བའི་ཕྱིར། །གསུང་རབ་རིན་ཆེན་རྣམ་བཤད་རྒྱལ་མཚན་གྱི། །རྩེ་མོར་འགོད་མཛད་རྒྱ་བོད་མཁས་པའི་ཚོགས། །རྟག་ཏུ་གུས་པའི་ཡིད་ཀྱིས་ལེགས་པར་མཆོད། །མངོན་པར་རྟོགས་པའི་རྒྱན་འདི་མཁས་མང་གིས། །འགྲེལ་པས་གསལ་བར་བྱས་པ་ཡོད་མོད་ཀྱི། །བདག་ཀྱང་དམ་པའི་རྗེས་སུ་འཇུག་འདོད་ཅིང༌། །རང་བློ་སྤེལ་དང་གཞན་གྱིས་བསྐུལ་བའི་ཕྱིར། །ཉུང་ངུའི་ཚིག་གིས་རྒྱ་ཆེའི་དོན་སྟོན་པ། །བསྟན་བཅོས་ཆེན་པོའི་སྙིང་པོ་མདོར་བསྡུས་ཞིག །རྒྱ་བོད་མཁས་པ་དུ་མའི་ལེགས་བཤད་ཀྱི།། རྒྱན་གྱི་རྣམ་པར་སྤྲས་འདི་བྲི་བར་བྱ། ། ཀ༢ གཞུང་གི་དོན་བཤད་པ་ལས། ཁ༡ མངོན་པར་རྟོགས་པ་བརྒྱད་བཤད་པ། འདིར་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་བསྡུས་པ་མངོན་པར་རྟོགས་པ་བརྒྱད་དོན་བདུན་ཅུ་དང་བཅས་པ་གསལ་བར་བརྗོད་པར་བྱའོ།

།དེའང་ཤེར་ཕྱིན་གྱི་མཚན་ཉིད། ཆོས་རབ་ཏུ་རྣམ་འབྱེད་ཀྱི་བློ་གང་ཞིག སྲིད་ཞིའི་ཕ་རོལ་དུ་སོན་པ། དབྱེ་ན། དབྱིངས་རང་བཞིན་རྣམ་དག་རྟེན་གྱི་ཤེར་ཕྱིན། བརྟེན་པ་གཞུང༌༑ ལམ། འབྲས་བུའི་ཤེར་ཕྱིན་དང་བཞིའོ། །དང་པོ་ནི། ཆོས་ཀྱི་དབྱིངས་ཏེ་ཤེར་ཕྱིན་གྱི་རྟེན་བྱེད་པས་བཏགས་སོ། །གཉིས་པ་ནི། ཤེར་ཕྱིན་སྟོན་པའི་མདོ་བསྟན་བཅོས་རྣམས་ཏེ་ཤེར་ཕྱིན་རྗོད་བྱེད་ཡིན་པས་དེར་བཏགས་སོ། ། གསུམ་པ་ནི། བྱང་ཆུབ་སེམས་དཔའི་ལམ་དང༌། ཉན་རང་གི་ལམ་རྣམས་ཏེ། ཤེར་ཕྱིན་སྔ་མའི་འབྲས་བུ་（༢ན）ཡིན་པ་དང༌། ཤེར་ཕྱིན་ཕྱི་མའི་རྒྱུ་ཡིན་པ་དང་ཤེར་ཕྱིན་གྱི་འཁོར་ཡིན་པས་དེར་བཏགས་སོ། །བཞི་པ་ནི། སངས་རྒྱས་ཀྱི་ཡེ་ཤེས་ཏེ་འདི་ཁོ་ན་ཤེར་ཕྱིན་དངོས་ཡིན་ཞིང༌། སློབ་ལམ་ན་ཤེས་རབ་ཡོད་ཀྱི་ཤེར་ཕྱྀན་མེད་དོ། །དེ་བཞིན་དུ་སློབ་ལམ་ན་སྦྱིན་པ་སོགས་ལྔ་ཡོད་ཀྱི་སྦྱིན་པའི་ཕར་ཕྱིན་སོགས་ལྔ་མེད། སློབ་དཔོན་སེང་བཟང་དང་སློབ་དཔོན་ཟླ་གྲགས་བཞེད་དོ།། ཤེར་ཕྱིན་དེ་དག་མངོན་རྟོགས་བརྒྱད་ཀྱི་སྒོ་ནས་སྟོན་པ་ལས།དང་པོ་རྣམ་མཁྱེན་གྱི་མཚན་ཉིད། ཆོས་ཐམས་ཅད་བདེན་པའི་སྐྱེ་མེད་དུ་རྟོགས་ཤིང་དོན་གཉིས་མཐར་ཐུག་པའི་རིག་པ། དབྱེ་ན། མཉམ་བཞག་ཇི་ལྟ་བ་མཁྱེན་པའི་རྣམ་མཁྱེན་དང༌། རྗེས་ཐོབ་ཇི་སྙེད་པ་མཁྱེན་པའི་རྣམ་མཁྱེན་གཉིས་སོ༑ ༑འདི་གཉིས་བློ་ངོ་བོ་གཅིག་གིས་ཆོས་ཉིད་དང་ཆོས་ཅན་མཁྱེན་པའི་ཆ་ནས་བཞག་ལ། སློབ་དཔོན་སེང་བཟང་ནི་མཉམ་བཞག་གིས་ཐམས་ཅད་མཁྱེན། དེའི་འོག་ཏུ་རྗེས་ཐོབ་ཀྱིས་དུས་གསུམ་གྱི་དངོས་པོ་ཐམས་ཅད་ཀྱི་རྣམ་པ་ཤར་ནས་མཁྱེན་པར་བཞེད། ས་མཚམས་སངས་རྒྱས་ཀྱི་ས་ཉིད་ན་ཡོད་དོ། །གཉིས་པ་ལམ་ཤེས་ཀྱི་མཚན་ཉིད། ལམ་གསུམ་བདེན་པའི་རང་བཞིན་མེད་པར་མངོན་སུམ་གྱིས་རྟོགས་ཤིང་སྨིན་རྫོགས་མ་སྦྱངས་པར་ཡང་དག་པའི་མཐའ་མངོན་སུམ་དུ་མི་བྱེད་པར་གཞན་དོན་བྱེད་པའི་སློབ་ལམ། དབྱེ་ན་མཉམ་བཞག་ཇི་ལྟ་བ་མཁྱེན་པ་དང༌།

རྗེས་ཐོབ་ཇི་སྙེད་པ་མཁྱེན་པའི་ལམ་གཉིས་སོ། ། དང་པོ་ནི་བྱང་སེམས་འཕགས་པའི་མཉམ་བཞག་རྣམ་པར་མི་རྟོག་པའི་ཡེ་ཤེས་སོ༑ ༑གཉིས་པ་ནི། བྱང་སེམས་འཕགས་པའི་མཉམ་བཞག་གིས་ཟིན་པའི་རྗེས་ཐོབ་ཀྱི་ཡེ་ཤེས་རྣམས་སོ། །ས་དྲུག་པ་མན་གྱི་རྗེས་ཐོབ་རྒྱ་ཡན་རྣམས་དང༌། ཡེ་ཤེས་ཀྱིས་མ་ཟིན་པའི་སྙོམས་འཇུག་དགུ་ལམ་ཤེས་མིན་ནོ། །ས་མཚམས་བྱང་འཕགས་ཀྱི་ས་བཅུ་ཉིད་ན་ཡོད། གསུམ་པ་གཞི་ཤེས་ཀྱི་མཚན་ཉིད། གཞི་བདག་མེད་པར་མངོན་སུམ་གྱིས་རྟོགས་ཤིང་སྤངས་རྟོགས་ཉི་ཚེ་བར་གྱུར་པའི་རིག་པ། དབྱེ་ན་ཉན་རང་ འཕགས་པའི་ལམ་དྲུག་གོ །ས་མཚམས་ཀྱང་དེ་ཉིད་ན་ཡོད། གཞི་ལམ་འབྲས་བུ་གསུམ་ལ་མཚན་མར་འཛིན་པ་ཙམ་ནི་ཐེག་ཆེན་གྱིའང་ས་བདུན་པ་མན་ཆད་ན་ཡོད་དོ། །བཞི་པ་རྣམ་ཀུན་མངོན་རྫོགས་ཀྱི་སྦྱོར་བའི་མཚན་ཉིད། མཁྱེན་པ་གསུམ་གྱི་རྣམ་པ་རྣམས་བསྡུས་ཏེ་སྒོམ་པའི་བྱང་སེམས་ཀྱི་རྣལ་འབྱོར། དབྱེ་ན་ཉི་ཤུ་འོག་ཏུ་འཆད། ས་མཚམས་ཐེག་ཆེན་གྱི་ཚོགས་ལམ་ཆུང་ངུ་ནས་རྒྱུན་མཐའི་བར་ཐམས་ཅད་ན་ཡོད་དོ། །ལྔ་པ་རྩེ་སྦྱོར་གྱི་མཚན་ཉིད། མཁྱེན་གསུམ་བསྡུས་སྒོམ་ཚོགས་ལམ་ལས་རབ་ཏུ་གྱུར་པའི་བྱང་སེམས་ཀྱི་རྣལ་འབྱོར། དབྱེ་ན་རྩེ་མོ་བདུན་འོག་ཏུ་འཆད། ས་མཚམས་ཐེག་ཆེན་གྱི་སྦྱོར་ལམ་དྲོད་ནས་རྒྱུན་མཐའི་བར་ཐམས་ཅད་ན་ཡོད་དོ༑ ༑དྲུག་པ་མཐར་གྱིས་པའི་སྦྱོར་བའི་མཚན་ཉིད། མཁྱེན་གསུམ་གྱི་རྣམ་པ་བསྡུས་ནས་རིམ་གྱིས་སྒོམ་པའི་རྣལ་འབྱོར།（༢བ་）དབྱེ་ན། མཐར་གྱིས་བྱ་བ། བསླབ་པ། སྒྲུབ་པ་གསུམ་མོ། །ས་མཚམས་ཐེག་ཆེན་ཀྱི་ཚོགས་ལམ་ཆུང་ངུ་ནས་རྒྱུན་མཐའི་བར་ཐམས་ཅད་ན་ཡོད་དོ། ། བདུན་པ་སྐད་ཅིག་མའི་སྦྱོར་བའི་མཚན་ཉིད། མཁྱེན་གསུམ་བསྡུས་སྒོམ་བསྒོམས་མཐར་ཐུག་པའི་རྣལ་འབྱོར། །དབྱེ་ན་འོག་ཏུ་འཆད། ས་མཚམས་རྒྱུན་མཐའ་ཉིད་ན་ཡོད། མཁྱེད་གསུམ་བསྡུས་སྒོམ་གྱི་དོན་ནི་ཡུལ་གཞི་ལམ་རྣམ་པ་གསུམ་བདག་གཉིས་ཀྱིས་སྟོང་པར་ཤེས་ཤིང་ཡུལ་ཅན་མཁྱེན་པ་གསུམ་ཀུན་རྫོབ་ཏུ་རྒྱུ་འབྲས་བླང་དོར་དུ་གནས་ཤིང་དོན་དམ་པར་སྐྱེ་མེད་དུ་ཤེས་ནས་ཅིར་ཡང་མི་འཛིན་པའི་ཚུལ་གྱིས་སྒོམ་པ་ཡིན་ལ།

དེ་དང་དམིགས་རྣམ་མི་མཐུན་པའི་ཕྱིར་བྱང་སེམས་ཀྱི་རྗེས་ཐོབ་རྒྱ་ཡན་དང༌། སྙོམས་འཇུག་ཞི་རགས་ཀྱི་རྣམ་པ་ཅན་བརྒྱད་དང༌། མཉམ་བཞག་གིས་མ་ཟིན་པའི་འགོག་སྙོམས་ནི་སྦྱོར་བཞི་གང་ཡང་མ་ཡིན་པར་སེམས་སོ། །བརྒྱད་པ་ཆོས་སྐུའི་མཚན་ཉིད། སྦྱོར་བཞིའི་འབྲས་བུ་མཐར་ཐུག དབྱེ་ན་སངས་རྒྱས་ཀྱི་སྐུ་གསུང་ཐུགས་ཡོན་ཏན་འཕྲིན་ལས་ལྔའོ། །ས་མཚམས་སངས་རྒྱས་ཀྱི་ས་ཉིད་ན་ཡོད་དོ། ། ཁ༢ དོན་བདུན་ཅུ་རྒྱས་པར་བཤད་པ་ལས། སྐབས་དང་པོ། རྣམ་མཁྱེན་བཤད་པ། མངོན་རྟོགས་བརྒྱད་པོ་དེ་དག་བདུན་ཅུའི་སྒོ་ནས་སྟོན་པ་ལ་བརྒྱད་ལས། དང་པོ་རྣམ་མཁྱེན་གྱི་ཆོས་བཅུ་བཤད་པ་ལས། དང་པོ་སེམས་བསྐྱེད་ལ་སྤྱིར་སེམས་བསྐྱེད་ཀྱི་མཚན་ཉིད། བྱང་ཆུབ་དོན་གཉེར་གྱི་སེམས། དབྱེ་ན་གསུམ་ལས༑ དང་པོ་ཉན་ཐོས་ཀྱི་སེམས་བསྐྱེད་ཀྱི་མཚན་ཉིད། རང་དོན་དུ་ཉན་ཐོས་ཀྱི་བྱང་ཆུབ་དོན་གཉེར་གྱི་སེམས། གཉིས་པ་རང་སངས་རྒྱས་ཀྱི་སེམས་བསྐྱེད་ཀྱི་མཚན་ཉིད། རང་དོན་དུ་རང་སངས་རྒྱས་ཀྱི་བྱང་ཆུབ་དོན་གཉེར་གྱི་སེམས། གསུམ་པ་སྐབས་སུ་བབས་པ་ཐེག་ཆེན་སེམས་བསྐྱེད་ཀྱི་མཚན་ཉིད། གཞན་དོན་དུ་རྫོགས་པའི་བྱང་ཆུབ་དོན་གཉེར་གྱི་སེམས། གཞན་དོན་ནི་བསྡུས་ན་གདུལ་བྱ་མྱང་འདས་ལ་འགོད་པ། ཕྱེ་ན་སེར་སྣ་ཅན་སྦྱིན་པ་ལ་འགོད་པ་སོགས་དྲུག རྫོགས་པའི་བྱང་ཆུབ་ནི་བསྡུས་ན་ཤེར་ཕྱིན། ཕྱེ་ན་ཕར་ཕྱིན་དྲུག་གོ ། ཐེག་ཆེན་སེམས་བསྐྱེད་ལ་དབྱེ་ན། ངོ་བོའི་སྒོ་ནས་སྨོན་འཇུག་གཉིས་སོ། །འདི་གཉིས་བོད་ཀྱི་མཁས་པ་འགའ་ཞིག་མི་འགལ་བར་བཞེད། རྒྱ་གར་གྱི་བསྟན་བཅོས་རྣམས་ལས་འགལ་བར་བྱས་པ་མང་དུ་སྣང༌། དེ་གཉིས་ཀྱི་ཁྱད་པར་ལ་པཎྜི་ཏ་ཆེན་པོ་རྣམས་ཀྱིས་བཞེད་ལུགས་མི་འདྲ་བ་མང་དུ་སྣང་བས། རང་གང་མོས་ཀྱི་རྗེས་སུ་འབྲང་ཞིང༌། འགྲེལ་ཆེན་དང༌། སྤྱོད་འཇུག་དང༌། བསླབ་བཏུས་གསུམ་ལས་འདི་ལྟར་གསལ་ཏེ། སྨོན་པ་སེམས་བསྐྱེད་ཀྱི་མཚན་ཉིད། གཞན་དོན་དུ་རྫོགས་པའི་བྱང་ཆུབ་དོན་གཉེར་གྱི་སོ་སྐྱེའི་སེམས་གང་ཞིག

བྱང་སེམས་ཀྱི་སྡོམ་པ་དང་མི་ལྡན་པའི་གནས་སྐབས་ཀྱིས་བསྡུས་པ། འཇུག་པ་སེམས་བསྐྱེད་ཀྱི་མཚན་ཉིད། གཞན་དོན་དུ་རྫོགས་པའི་བྱང་ཆུབ་ཐོབ་པའི་ཕྱིར་བསླབ་པ་སྒྲུབ་པར་འདོད་པའི་སེམས་གང་ཞིག བྱང་སེམས་ཀྱི་སྡོམ་པ་དང་ལྡན་པའི་གནས་སྐབས་（༣ན）ཀྱིས་བསྡུས་པ། ཐོབ་ཚུལ་གྱི་སྒོ་ནས་དབྱེ་ན། བརྡ་བྱུང་དང༌། དོན་དམ་སེམས་བསྐྱེད་གཉིས་སོ། །དང་པོ་ནི། གཞན་དོན་དུ་རྫོགས་པའི་བྱང་ཆུབ་དོན་གཉེར་སེམས་གང་ཞིག རྣམ་པར་རིག་བྱེད་ལས་ཐོབ་པ་ཡིན་ལ་མིང་གཞན་ཀུན་རྫོབ་སེམས་བསྐྱེད་ཟེར། གཉིས་པ་ནི། སྙིང་རྗེ་ཆེན་པོས་ཟིན་པའི་རྣམ་པར་མི་རྟོག་པའི་ཡེ་ཤེས་སོ། །གྲོགས་ཀྱི་སྒོ་ནས་དབྱེ་ན་ཉེར་གཉིས། ས་མཚམས་ཐེག་ཆེན་གྱི་ལམ་ཐམས་ཅད་ན་ཡོད། ཞར་ལ་བྱང་སེམས་ཀྱི་སྡོམ་པའི་མཚན་ཉིད་ཐེག་ཆེན་སློབ་པའི་རྒྱུད་ཀྱིས་བསྡུས་པའི་ཚུལ་ཁྲིམས། དབྱེ་ན་གཉིས་ལས༑ དང་པོ་བྱང་སེམས་ཀྱི་བརྡ་བྱུང་གི་སྡོམ་པའི་མཚན་ཉིད། བྱང་སེམས་ཀྱི་སྤང་བྱ་གཞི་དང་བཅས་པ་སྤོང་བའི་སེམས་དཔའ་དབང་རྒྱུན་ཆགས་རྣམ་པར་རིག་བྱེད་ལས་ཐོབ་པ། གཉིས་པ་བྱང་སེམས་ཀྱི་ཆོས་ཉིད་ཀྱིས་ཐོབ་པའི་སྡོམ་པའི་མཚན་ཉིད། བྱང་སེམས་ཀྱི་སྤང་བྱ་གཞི་དང་བཅས་པ་སྤོང་བའི་སེམས་དཔའ་དབང་རྒྱུན་ཆགས་བསྒོམས་པའི་སྟོབས་ཀྱིས་ཐོབ་པ། དབྱེ་ན་བསམ་གཏན་དང་ཟག་མེད་ཀྱི་སྡོམ་པ་གཉིས་ཡོད་ཅིང༌། དང་པོ་དྲོད་ནས་ཐོབ་ལ། གཉིས་པ་མཐོང་ལམ་ནས་ཐོབ་བོ། བརྡ་བྱུང་སྡོམ་པ་ལ། སྡོམ་པའི། དགེ་བ་ཆོས་སྡུད་ཀྱི། སེམས་ཅན་དོན་བྱེད་ཀྱི་ཚུལ་ཁྲིམས་གསུམ་ཡོད་ཅིང༌། ཚོགས་ལམ་ཆུང་ངུ་ནས་ཐོབ་བོ། །ཆོས་གཉིས་པ་འདིར་སྨོས་ཐེག་ཆེན་གདམ་ངག་གི་མཚན་ཉིད། གཞན་དོན་དུ་རྫོགས་པའི་བྱང་ཆུབ་ཐོབ་པར་བྱེད་པའི་ཐབས་སྟོན་པའི་ངག་སངས་རྒྱས་ཀྱིས་དངོས་སུ་འདོམས་པ། བྱིན་གྱིས་བརླབས་པའི་བཀའ་ཡང་འདིར་དངོས་སུ་འདོམས་པ་ཡིན་ནོ། །ངོ་བོའི་སྒོ་ནས་དབྱེ་ན་གཉིས་ལས། དང་པོ་ནི་འདིར་སྨོས་གདམས་པའི་གདམ་ངག་གི་མཚན་ཉིད།

སྤྱན་གང་ཞིག་ཐོབ་ཟིན་གྱི་ཡོན་ཏན་མ་ཉམས་པར་སྐྱེ་བའི་དོན་དུ་འདོམས་པ། གཉིས་པ་འདིར་སྨོས་རྗེས་བསྟན་གྱི་གདམ་ངག་མཚན་ཉིད། སྤྱན་གང་ཞིག་སྔར་མ་ཐོབ་པའི་ཡོན་ཏན་ཐོབ་པའི་དོན་དུ་འདོམས་པ། ས་མཚམས་གདམ་ངག་དངོས་སངས་རྒྱས་ཀྱི་གསུང་ཡིན་པས་སངས་རྒྱས་ཀྱི་སས་བསྡུས། ཉན་པ་པོ་ཚོགས་ལམ་ཆེན་པོ་ཆོས་རྒྱུན་གྱི་ཏིང་ངེ་འཛིན་ཐོབ་པ་ནས་ས་བཅུ་སྐྱེ་བ་གཅིག་གིས་ཐཽགས་པ་ལ་གནས་པའི་བར་རྣམས་སོ༑ ༑ཆོས་རྒྱུན་གྱི་ཏིང་ངེ་འཛིན་གྱི་མཚན་ཉིད། བཏགས་པའི་དངོས་པོ་ལ་སེམས་རྩེ་གཅིག་པ་ཆོས་འཛིན་པ་དྲན་པ་དང་མཚུངས་ལྡན་ནོ། །ཚོགས་ལམ་ཆེན་པོས་ཐོབ་བོ། །གདམ་ངག་གི་ཡུལ་བཅུའི་དང་པོ་ཐེག་ཆེན་སྒྲུབ་པའི་མཚན་ཉིད། སྨོན་འཇུག་སེམས་བསྐྱེད་ཀྱིས་དམ་བཅས་པའི་དོན་ཉམས་སུ་ལེན་པའི་བྱ་བ། དབྱེ་ན་བཞི་འོག་ཏུ་འཆད། གཉིས་པ་དམིགས་ཡུལ་བདེན་པ་ལ་བཞི་ལས། སྡུག་བསྔལ་བདེན་པའི་མཚན་ཉིད། ཟག་བཅས་འབྲས་བསྡུས། ཀུན་འབྱུང་བདེན་པའི་མཚན་ཉིད། སྡུག་བདེན་སྐྱེད་བྱེད་ཀྱི་ཟག་བཅས་གང་ཞིག སྡུག་བདེན་འབའ་（༣བ་）ཞིག་པ་མིན་པ༑ འགོག་བདེན་གྱི་མཚན་ཉིད། ཟག་བཅས་ཉེ་བར་ཞི་བའི་འདུས་མ་བྱས་གང་ཞིག ལམ་བདེན་གྱི་བྲལ་འབྲས་སུ་གྱུར་པ། ལམ་བདེན་གྱི་མཚན་ཉིད། ཉོན་མོངས་པའི་ཟག་མེད་འདུས་བྱས། རྟེན་དཀོན་མཆོག་གསུམ་ལ། སངས་རྒྱས་དཀོན་མཆོག་གི་མཚན་ཉིད། སྐྱབས་གནས་གང་ཞིག དོན་གཉིས་མཐར་ཕྱིན་པ། ཆོས་དཀོན་མཆོག་གི་མཚན་ཉིད། སྐྱབས་གནས་གང་ཞིག་འགོག་ལམ་གང་རུང་ཡིན་པ། དགེ་འདུན་དཀོན་མཆོག་གི་མཚན་ཉིད ། སྐྱབས་གནས་གང་ཞིག རིག་གྲོལ་གྱི་ཡོན་ཏན་བརྒྱད་ལྡན་གྱི་བྱང་སེམས། ཐེག་དམན་གྱི་འགོག་ལམ་དང༌། གདམ་ངག་ནི་འདིར་སྐྱབས་གནས་མིན་ནོ། །མ་ཞེན་པའི་བརྩོན་འགྲུས་གྱི་མཚན་ཉིད༑ སྒོ་གསུམ་བདེན་པའི་ངོ་བོ་ཉིད་མེད་པར་ཤེས་ནས་ཡུམ་གྱི་སྒྲུབ་པ་ལ་སྤྲོ་བའི་སེམས་པ། མྀ་ངལ་བའི་བརྩོན་འགྲུས་ཀྱི་མཚན་ཉིད། ཆོས་ཐམས་ཅད་རློམ་སེམས་བྱར་མེད་པར་ཤེས་ནས་ཡུམ་གྱི་སྒྲུབ་པ་ལ་སྤྲོ་བའི་སེམས་པ།

ལམ་ཡོངས་སུ་འཛིན་པའི་བརྩོན་འགྲུས་ཀྱི་མཚན་ཉིད། ཆོས་ཐམས་ཅད་བདེན་པའི་སྐྱེ་མེད་དུ་ཤེས་ནས་ཡུམ་གྱི་སྒྲུབ་པ་ལ་སྤྲོ་བའི་སེམས་པ། སྤྱན་གྱི་མཚན་ཉིད། བདག་རྐྱེན་རྫུ་འཕྲུལ་རྐང་པ་བཞི་ལས་ཡུལ་མཐོང་བ། དབྱེ་ན། ལྔ་ལས། ཤའི་སྤྱན་གྱི་མཚན་ཉིད། རྫུ་འཕྲུལ་རྐང་པ་བཞི་ལ་བརྟེན་ནས་དཔག་ཚད་བརྒྱ་ནས་སྟོང་གསུམ་ཚུན་ཆད་ཀྱི་གཟུགས་རྣམས་མ་འདྲེས་པར་མཐོང་བའི་ཤེས་པ། ལྷའི་སྤྱན་གྱི་མཚན་ཉིད། རྫུ་འཕྲུལ་རྐང་པ་བཞི་ལ་བརྟེན་ནས་ཕྱོགས་བཅུའི་སེམས་ཅན་དཔག་ཏུ་མེད་པའི་འཆི་འཕོ་སྐྱེ་བ་མཐོང་བའི་ཤེས་པ། ཤེས་རབ་ཀྱི་སྤྱན་གྱི་མཚན་ཉིད། རྫུ་འཕྲུལ་རྐང་པ་བཞི་ལ་བརྟེན་ནས་ཆོས་དབྱིངས་མངོན་སུམ་གྱིས་རྟོགས་པའི་ཡེ་ཤེས། ཆོས་ཀྱི་སྤྱན་གྱི་མཚན་ཉིད། རྫུ་འཕྲུལ་རྐང་པ་བཞི་ལ་བརྟེན་ནས་འཕགས་པའི་གང་ཟག་གཞན་གྱི་རྒྱུད་ཚོད་རིག་པའི་ཤེས་པ། སངས་རྒྱས་ཀྱི་སྤྱན་གྱི་མཚན་ཉིད། རྫུ་འཕྲུལ་རྐང་པ་བཞི་ལ་བརྟེན་ནས་ཆོས་ཐམས་ཅད་མངོན་སུམ་གྱིས་རྟོགས་པའི་ཤེས་པ། ས་མཚམས་སྔར་ལམ་གཞན་དུ་མ་ཞུགས་པའི་དབང་དུ་བྱས་ན་དང་པོ་གཉིས་ཚོགས་ཀྱི་ལམ་ཆེན་པོ་ནས། གསུམ་པ་མཐོང་ལམ་མཉམ་བཞག་ནས། བཞི་པ་མཐོང་ལམ་རྗེས་ཐོབ་ནས། ལྔ་པ་ས་བདུན་པ་ནས་ཐོབ་བོ། །ཐེག་ཆེན་གྱི་མངོན་ཤེས་ཀྱི་མཚན་ཉིད། བདག་རྐྱེན་བསམ་གཏན་བཞི་པའི་དངོས་གཞི་ཤིན་ཏུ་དག་པ་བ་ལ་བརྟེན་ནས་ཞེས་པ་ཐམས་ཅད་ལ་སྦྱོར། ཡུལ་མངོན་སུམ་གྱིས་མངོན་དུ་གྱུར་པའི་ཐེག་ཆེན་གྱི་རྟོགས་པ༑ ༑མངོན་སུམ་གྱི་དོན་ནི། སྒྲ་དོན་འཛིན་པའི་རྟོག་པ་དང་བྲལ་ཞིང་ཡང་དག་ཀུན་རྫོབ་ཏུ་མི་སླུ་བ་ལ་བྱེད་དགོས་སོ། །དབྱེ་ན་དྲུག་ལས། རྫུ་འཕྲུལ་གྱི་མངོན་ཤེས་ཀྱི་མཚན་ཉིད། རྫུ་འཕྲུལ་གྱི་རྣམ་འཕྲུལ་སྣ་ཚོགས་སྟོན་པར་ནུས་པའི་ཐེག་ཆེན་གྱི་རྟོགས་པ། ལྷའི་རྣ་བའི་མངོན་ཤེས་ཀྱི ་མ ཚན་ཉིད། སྒྲ་སྣ་ཚོགས་ཉན་པར་ནུས་པའི་ཐེག་ཆེན་གྱི་རྟོགས་པ། གཞན་གྱི་སེམས་ཤེས་པའི་མངོན་ཤེས་ཀྱི་མཚན་ཉིད།

སེམས་ཅན་གཞན་གྱི་སེམས་ཀྱི་སྤྱོད་པ་རིག་པའི་ཐེག་ཆེན་གྱི་རྟོགས་པ༑ སྔོན་གྱི་གནས་རྗེས་སུ་དྲན་པའི་མངོན་ཤེས་ཀྱི་མཚན་ཉིད། སྔོན་གྱི་མཐའི་ སྤྱོད་པ་རྗེས་སུ་དྲན་པའི་ཐེག་ཆེན་གྱི་（༤ན་）རྟོགས་པ། ལྷའི་མིག་གི་མངོན་ཤེས་ཀྱི་མཚན་ཉིད། གཞན་གྱི་འཆི་འཕོ་སྐྱེ་བ་དང་གཟུགས་ཀྱི་ཕྲ་རགས་རྣམས་མངོན་སུམ་དུ་ཤེས་པའི་ཐེག་ཆེན་རྟོགས་པ། ཟག་ཟད་མངོན་ཤེས་གྱི་མཚན་ཉིད། འཁོར་བ་ལས་ངེས་པར་འབྱུང་བའི་ཐབས་མངོན་སུམ་དུ་ཤེས་པའི་ཐེག་ཆེན་འཕགས་པའི་རྟོགས་པ། ས་མཚམས་སྔར་ལམ་གཞན་དུ་མ་ཞུགས་ན། དང་པོ་ལྔ་ཐེག་ཆེན་གྱི་ཚོགས་ལམ་ཆེན་པོས་ཐོབ་པར་འགྲེལ་ཆེན་དུ་བཤད། དྲུག་པ་ས་དང་པོ་ནས་ཐོབ་པར་མདོར་བཤད་དོ། །ཐེག་ཆེན་མཐོང་ལམ་གྱི་མཚན་ཉིད། ཟག་མེད་སྒོམ་ལམ་མ་སྐྱེས་གོང་གི་འཇིག་རྟེན་ལས་འདས་པའི་དགེ་བ་གང་ཞིག རྫོགས་པའི་བྱང་ཆུབ་ཏུ་བགྲོད་པའི་གོ་སྐབས་ཕྱེ་ཤུལ། ཐེག་ཆེན་སྒོམ་ལམ་གྱི་མཚན་ཉིད། ཐེག་ཆེན་མཐོང་ལམ་རྫོགས་པའི་རྗེས་ནས་རྣམ་མཁྱེན་མ་ཐོབ་བར་གྱི་དགེ་བ་གང་ཞིག རྟོགས་པའི་བྱང་ཆུབ་ཏུ་བགྲོད་པའི་གོ་སྐབས་ཕྱེ་ཤུལ་ལོ། ། ཆོས་གསུམ་པ་ཐེག་ཆེན་ངེས་འབྱེད་ཡན་ལག་གི་མཚན་ཉིད། ཐེག་ཆེན་ཐར་པ་ཆ་མཐུན་གྱི་རྗེས་ཀྱི་སྒོམ་བྱུང་འཇིག་རྟེན་པའི་རྟོགས་པ་གང་ཞིག ཐེག་ཆེན་མཐོང་ལམ་དང་བློའི་རྣམ་པ་རྗེས་སུ་མཐུན་པ། དབྱེ་ན་ཁྱད་པར་ལྔ་ལྔ་དང་ལྡན་པའི་དྲོད་རྩེ་བཟོད་མཆོག་བཞིའོ། ཁྱད་པར་ལྔ་ནི། མི་རྟག་སོགས་བཅུ་དྲུག་གིས་ཁྱད་པར་དུ་བྱས་པའི་བདེན་བཞི་སྒྱུ་མ་ལྟ་བུ་ལ་དམིགས་པ། ཆོས་སུ་མངོན་ཞེན་མེད་པའི་རྣམ་པ། ཐེག་པ་གསུམ་ཆར་གྱི་རྟོགས་རིགས་ཚང་བའི་མཐོང་ལམ་གྱི་ཉེར་ལེན་བྱེད་པ་རྒྱུ། ཐེག་ཆེན་གྱི་ཆོས་སྟོན་པའི་དགེ་བཤེས་དང༌། སྟོང་ཉིད་རྟོགས་པའི་ཤེས་རབ་སྙིང་པོ་ཆེན་པོ་དང་ཟུང་དུ་འཇུག་པའི་ཐབས་མཁས་གཉིས་ཡོངས་འཛིན༑ རང་གི་མཐོང་སྒོམ་ལམ་གྱིས་སྤོང་བའི་རྟོག་པ་བཞིའི་ངོར་ལྡན་པ་ལྡན་ཆོས་ཀྱི་ཁྱད་པར་དེ་ལྔའོ།

།དེ་ལ་སྤྱིར་རྟོག་པའི་མཚན་ཉིད། ཡུལ་ཇི་ལྟ་བ་བཞིན་མིན་པར་འཛིན་པའི་བློ། དབྱེ་ན་གཉིས་ལས། དང་པོ་གཟུང་རྟོགས་མཚན་ཉིད། སྤྱི་འཛིན་གང་ཞིག་གཟུང་བའི་ཡུལ་ཅན། དབྱེ་ན་གཉིས་ལས། དང་པོ་ཀུན་ནས་ཉོན་མོངས་ཀྱི་གཟུང་རྟོག་གི་མཚན་ཉིད། སྤྱི་འཛིན་གང་ཞིག་འཁོར་བའི་ཡུལ་ཅན༑ གཉིས་པ་རྣམ་བྱང་གཟུང་རྟོག་གི་མཚན་ཉིད། སྤྱི་འཛིན་གི་གཉེན་པོའི་ཡུལ་ཅན་ནོ། །གཉིས་པ་འཛིན་རྟོག་གི་མཚན་ཉིད། སྤྱི་འཛིན་གང་ཞིག་འཛིན་པའི་ཡུལ་ཅན། དབྱེ་ན་གཉིས་ལས། དང་པོ་རྫས་འཛིན་རྟོག་པའི་མཚན་ཉིད། སྤྱི་འཛིན་གང་ཞིག་རྫས་འཛིན་གྱི་ཡུལ་ཅན། རྫས་འཛིན་ནི་སོ་སྐྱེའི་འཛིན་པའོ། ། གཉིས་པ་བཏགས་འཛིན་རྟོག་པའི་མཚན་ཉིད། སྤྱི་འཛིན་གང་ཞིག་བཏགས་འཛིན་གྱི་ཡུལ་ཅན། བཏགས་འཛིན་གྱི་འཕགས་པའི་འཛིན་པའོ། །རྟོག་པ་བཞི་པོ་དེ་དག་རེ་རེ་ལ་དགག་རྟོག་དང་སྒྲུབ་རྟོག་གཉིས་སུ་ཡོད་ཅིང༌། དང་པོ་ནི། གཟུང་འཛིན་དེ་ཁོ་ནར་ཅིར་ཡང་མ་གྲུབ་པར་རྟོག་པའི་རྣམ་པ་ཅན་ཏེ་སྦྱོར་ལམ་མཉམ་བཞག་ན་ཡོད་ཅིང་ཁྱད་ཆོས་ཀྱི་གཙོ་བོ་ཡིན། གཉིས་པ་ནི། ཀུན་རྫོབ་ཏུ་གཟུང་འཛིན་དུ་ཡོད་པར་རྟོག་པ་སྟེ། སྦྱོར་ལམ་རྗེས་ཐོབ་ན་ཡོད་ཅིང་རང་གི་མཐོང་སྒོམ་གྱིས་སྤོང་བ་ཙམ་གྱི་སྒོ་ནས་ཁྱད་ཆོས་ཡིན་ནོ། །ཆོས་བཞི་པ་ལ། སྤྱིར་རང་བཞིན་དུ་གནས་པའི་རིགས་ཀྱི་མཚན་ཉིད། དྲི་མ་དང་བཅས་པའི་（༤བ）སེམས་ཀྱི་ཆོས་དབྱིངས་གང་ཞིག གཉེན་པོ་དང་ཕྲད་ན་གློ་བུར་གྱི་དྲི་མ་ཐམས་ཅད་དང་འབྲལ་དུ་རུང་བ། སེམས་ཅན་ཐམས་ཅད་ཀྱི་རྒྱུད་ལ་ཡོད་དོ། །རྒྱས་འགྱུར་རིགས་ཀྱི་མཚན་ཉིད། འདུས་བྱས་ཀྱི་དགེ་བ་གང་ཞིག་རྫཽགས་པའི་བྱང་ཆུབ་ཀྱི་རྒྱུར་གྱུར་པ། འདིར་སྨོས་སྒྲུབ་པ་ཡི་རྟེན་རང་བཞིན་དུ་གནས་པའི་རིགས་ཀྱི་མཚན་ཉིད། དྲི་བཅས་སེམས་ཀྱི་ཆོས་དབྱིངས་གང་ཞིག་ཐེག་ཆེན་སྒྲུབ་པའི་དངོས་ཀྱི་རྟེན་གཞི་ཡིན་པ། 

ངོ་བོ་ལ་དབྱེ་བ་མེད་ཀྱང་རྟེན་ཆོས་ཀྱི་སྒོ་ནས་དབྱེ་ན་བཅུ་གསུམ་ཡོད། རྟེན་ཆོས་སྒྲུབ་པ་བཅུ་གསུམ་ལ། བྱང་སེམས་ཀྱི་སྦྱོར་ལམ་བཞི། མཐོང་སྒོམ་གཉིས་ཏེ་རྟོགས་པའི་ཆོས་དྲུག གཉེན་པོ་དང་སྤོང་བ་གཉིས་ནི་མཐོང་སྒོམ་གྱི་བར་ཆད་མེད་ལམ་གྱིས་བསྡུས་ཏེ། དེ་དག་སྐྱེས་པའི་སྟོབས་ཀྱིས་ཞེས་པས་སོ། །སྤང་གཉེན་སྐྱེ་འགག་གི་རྟོག་པ་སྤངས་པའི་སྒྲུབ་པ་ནི་ས་བརྒྱད་པ་ནས་ཡོད་དེ། བྲི་མེད་འཕེལ་བ་མེད་དོན་དང་ཞེས་དང༌། ས་བདུན་པ་མན་ཆད་ན་འཁོར་འདས་ལ་བླང་དོར་དུ་འཛིན་པའི་ས་བོན་ཡོད་པར་བཤད་པས་སོ། །ཤེས་རབ་སྙིང་རྩེར་བཅས་པའི་སྒྲུབ་པ་ནི་མཐོང་ལམ་མཉམ་བཞག་ནས་ཡོད་དེ་འཁོར་བ་དང་མྱ་ངན་ལས་འདས་པ་ལ་མི་གནས་པའི་མཚན་ཉིད་ཀྱི་ཤེས་རབ་དང་ཐབས་ཤེས་ཞེས། ཤེས་པས་སྲིད་ལ་མི་གནས་ཤིང༌། །སྙིང་རྗེས་ཞི་ལ་མི་གནས་དང༌། །ཞེས་པ་དང་དོན་གཅིག་ཏུ་བཤད་པས་སོ། །སློབ་མ་ཐུན་མོང་མིན་ཉིད་ཀྱི་སྒྲུབ་པ་ཡང་ས་བརྒྱད་པ་ནས་ཡོད་དེ། ས་བརྒྱད་པ་ལ་ཉན་ཐོས་ལ་སོགས་པ་དང་ཐུན་མོང་མ་ཡིན་པའི་བྱང་ཆུབ་སེམས་དཔའི་ལམ་ལའོ། ། ཞེས་དང༌། ས་བདུན་པ་ན་འབྲས་བུ་ལ་མཚན་འཛིན་གྱི་ས་བོན་ཡོད་པར་བཤད་པས་སོ། །གཞན་གྱི་དོན་གྱི་གོ་རིམ་གྱི་སྒྲུབ་པ་ནི་ས་དགུ་པ་ནས་ཡོད་དོ། ། དགོངས་ལྡེམ་དགོངས་ཀྱི་ཆོས་བསྟན་པས་གདུལ་བྱ་ཐེག་གསུམ་ལ་འགོད་པ་ནི། འབྲས་བུ་རིན་ཆེན་སྦྱིན་བྱེད་གནས་གཅིག་ཅིང༌། དེ་ས་དགུ་པ་ནས་ཐོབ་པར་ཡང་བྱང་ཆུབ་ཐོབ་དང་ཞེས་མཛད་པ་བཅུ་གཉིས་ཀྱི་ཚུལ་གྱིས་ཆོས་ཀྱི་འཁོར་ལོ་བསྐོར་བ་ས་དགུ་པ་ནས་ཡོད་པར་བཤད་པས་སོ། །ཡེ་ཤེས་རྩོལ་བ་མི་མངའ་བར་འཇུག་པའི་སྒྲུབ་པ་ནི། ས་བཅུ་པ་ན་ཡོད་དོ། །གཞན་གྱི་དོན་གྱི་ཡེ་ཤེས་འབྱུང་ཞེས་དང༌། ས་བཅུ་པར་འཕྲིན་ལས་ཕུན་ཚོགས་ལ་དབང་ཐོབ་པར་བཤད་པས་སོ། །འདི་སངས་རྒྱས་ཀྱི་སར་སློབ་དཔོན་མི་བཞེད་དོ། །སྒྲུབ་པའི་ཆོས་ཀྱི་གནས་སྐབས་ཞེས་དང༌། བྱང་ཆུབ་སེམས་དཔའ་རྣམ་པ་གསུམ་ཞེས་པས་སོ།

། ས་མཚམས་ནི་ཐེག་ཆེན་ཚོགས་ལམ་ཆུང་ངུ་ནས་རྒྱུན་མཐའི་བར་ན་ཡོད་དེ། ཚོགས་ལམ་པའི་སྒྲུབ་པ་ཤུགས་ལ་བསྟན་པས་སོ། །ཆོས་ལྔ་པ་སྒྲུབ་པའི་དམིགས་པའི་མཚན་ཉིད། སྒྲུབ་པ་པོའི་ཤེས་བྱར་གྱུར་པ། དབྱེ་ན་བཅུ་གཅིག་ལས། དང་པོ་དགེ་བའི་མཚན་ཉིད། ཉོན་མོངས་པའི་ཉེས་པས་མ་གོས་པའི་རྣམ་བྱང༌། དགེ་བའི་ལས་ཀྱི་མཚན་ཉིད། མི་དགེ་བའི་གཉེན་པོར་གྱུར་པ། གཉིས་པ་མི་དགེ་བའི་（༥ན་）མཚན་ཉིད། དགེ་བའི་འགལ་བ་མི་མཐུན་ཕྱཽགས་སུ་གྱུར་པ། གསུམ་པ་ལུང་མ་བསྟན་གྱི་ལས་ཀྱི་མཚན་ཉིད། དགེ་མི་དགེ་གང་ཡང་མིན་པའི་ལས། བཞི་པ་འཇིག་རྟེན་པའི་མཚན་ཉིད། སྡུག་ཀུན་གང་རུང་ཡིན་པ། ལྔ་པ་འཇིན་རྟེན་ལས་འདས་པའི་མཚན་ཉིད། ལམ་བདེན་ཆོས་དབྱིངས་གང་རུང་ཡིན་པ། དྲུག་པ་ཟག་བཅས་གྱི་མཚན་ཉིད། ཟག་པའི་སྒོ་དྲུག་རུང་ཡིན་པ། བདུན་པ་ཟག་མེད་ཀྱི་མཚན་ཉིད། ཟག་པའི་སྒོ་དྲུག་གང་ཡང་མིན་པ། ཟག་པ་སྒོ་དྲུག་ནི། ཟག་པའི་བདག་ཉིད། ཟག་པ་དང་འབྲེལ་བ། ཟག་པས་བཅིངས་པ། ཟག་པའི་རྗེས་སུ་འབྲེལ་བ། ཟག་པའི་རྗེས་སུ་མཐུན་པ། ཟག་པའི་རྒྱུ་ལས་བྱུང་བ་རྣམས་སོ། །དང་པོ་ནི་རྩ་ཉོན་ཉེ་ཉོན་རྣམས་སོ། །གཉིས་པ་ནི་ཉོན་མོངས་དེ་དག་དང་མཚུངས་ལྡན་གྱི་ཤེས་པ་དང༌། དེ་དག་སྐྱཻ་བའི་གནས་མིག་སོགས་སོ། །གསུམ་པ་ནི་ཉོན་མོངས་མངོན་འགྱུར་རྒྱུད་ལ་ཡོད་དུས་ཀྱི་དགེ་བའོ།། བཞི་པ་ནི། ཉོན་མོངས་ཀྱི་ས་བོན་དང་ལྡན་པའི་ཀུན་གཞིའོ། །ལྔ་པ་ནི། ཉོན་མོངས་སྐྱེ་བའི་རྒྱུ་སྟེ་སྦྱོར་ལམ་མ་གཏོགས་པའི་ཟག་བཅས་ཐམས་ཅད་དོ། །དྲུག་པ་ནི་སྔར་གྱི་ལས་ཉོན་གྱིས་འཕངས་ཤིང་མཚམས་སྦྱར་བའི་ཕུང་པོའི་རྒྱུན་ཏེ་དགྲ་བཅོམ་ཐ་མའི་གཟུགས་ཀྱི་ཕུང་པོ་ཚུན་ཆད་དོ། །བརྒྱད་པ་འདུས་བྱས་ཀྱི་མཚན་ཉིད། རྒྱུ་རྐྱེན་ལས་སྐྱེས་པ། དགུ་པ་འདུས་མ་བྱས་ཀྱི་མཚན་ཉིད། རྒྱུ་རྐྱེན་ལས་མ་སྐྱེས་པ། བཅུ་པ་མཐུན་མོང་གི་ཡོན་ཏན་གྱི་མཚན་ཉིད། འཕགས་པ་བཞི་ཆར་གྱི་རྒྱུད་ལ་ཡོད་པའི་ཡོན་ཏན།

བཅུ་གཅིག་པ་མཐུན་མོང་མིན་པའི་ཡོན་ཏན་གྱི་མཚན་ཉིད། རྫོགས་པའི་སངས་རྒྱས་ཁོ་ནའི་ཐུགས་རྒྱུད་ལ་ཡོད་པའི་ཡོན་ཏན་ནོ༑ ༑དམིགས་པའི་ས་མཚམས་འཁོར་འདས་ཐམས་ཅད་ན་ཡོད་དོ། །ཆོས་དྲུག་པ་སྒྲུབ་པའི་ཆེད་དུ་བྱ་བའི་མཚན་ཉིད། སྒྲུབ་པ་པོའི་དོན་དུ་གཉེར་བྱར་གྱུར་པ། དབྱེ་ན་གཉིས་ལས། དང་པོ་སྒྲུབ་པའི་གནས་སྐབས་ཀྱི་ཆེད་དུ་བྱ་བའི་མཚན་ཉིད། སྒྲུབ་པ་པོའི་གནས་སྐབས་ཀྱི་དོན་དུ་གཉེར་བྱར་གྱུར་པ། ཚོགས་ལམ་ཆུང་ངུ་ནས་རྒྱུན་མཐའི་བར་གྱི་སེམས་བསྐྱེད་དང༌། སྤངས་པ་དང༌། རྟོགས་པ་གསུམ་མོ། །གཉིས་པ་སྒྲུབ་པའི་མཐར་ཐུག་གི་ཆེད་དུ་བྱ་བའི་མཚན་ཉིད༑ སྒྲུབ་པ་པོའི་མཐར་ཐུག་གི་དོན་དུ་གཉེར་བྱར་གྱུར་པ། དབྱེ་ན་སངས་རྒྱས་པའི་སེམས་བསྐྱེད་དང༌། སྤངས་པ་དང༌། རྟོགས་པ་སྟེ་ཆེན་པོ་གསུམ་མོ། །ཆོས་བདུན་པ་གོ་ཆའི་སྒྲུབ་པའི་མཚན་ཉིད། སྨོན་འཇུག་སེམས་བསྐྱེད་ཀྱིས་དམ་བཅས་པའི་དོན་ཉམས་སུ་ལེན་པའི་བསམ་པའི་བརྩོན་འགྲུས་ཀྱི་བྱ་བ། དབྱེ་ན་ཕར་ཕྱིན་དྲུག་གི་གོ་སྒྲུབ་དྲུག་གམ། དེ་རེ་རེ་ལ་དྲུག་དྲུག་ཏུ་ཕྱེ་བས་སོ་དྲུག་གོ ༑ཕར་ཕྱིན་དྲུག་ལ་སྦྱིན་པའི་ཕར་ཕྱིན་གྱི་མཚན་ཉིད། གཏོང་བ་ཆོས་བཞི་ལྡན། ཆོས་བཞི་ནི། མི་མཐུན་ཕྱོགས་སེར་སྣ་དང་བྲལ་བ། ཆོས་ཀྱི་བདག་མེད་རྟོགས་པའི་ཤེས་རབ་ཀྱིས་ཟིན་པ། སེམས་ཅན་ཀྱི་འདོད་པ་རྫོགས་པར་བྱེད་པ། སྦྱིན་པས་བསྡུས་ནས་ཐེག་པ་གསུམ་གྱི་སྐལ་བ་ཇི་ལྟ་བ་བཞིན་དུ་སྨིན་པར་བྱེད་པ་གསུམ་མོ། །དེ་བཞིན་དུ་（༥བ་）ཚུལ་ཁྲིམས་ཕར་ཕྱིན་གྱི་མཚནཉིད། སྤོང་བའི་སེམས་པ་ཆོས་བཞི་ལྡན། བཟོད་པའི་ཕར་ཕྱིན་གྱི་མཚནཉིད། མི་འཁྲུགས་པ་ཆོས་བཞི་ལྡན། བརྩོན་འགྲུས་ཀྱི་ཕར་ཕྱིན་གྱྀ་མཚནཉིད། དགེ་བ་ལ་སྤྲོ་བ་ཆོས་བཞི་ལྡན། བསམ་གཏན་ཕར་ཕྱིན་གྱྀ་མཚན་ཉིད། སེམས་རྩེ་གཅིག་པ་ཆོས་བཞི་ལྡན༑ ཤེས་རབ་ཀྱི་ཕར་ཕྱིན་གྱི་མཚན་ཉིད། ཆོས་རབ་ཏུ་རྣམ་འབྱེད་ཆོས་བཞི་ལྡན་ནོ། །སྤྱིར་ཕར་ཕྱིན་ཡིན་ན།

རབ་ཀྱི་མཐར་ཐུག་པར་སོན་པ་ཡིན་དགོས་ཀྱང༌༑ འདིར་ཐེག་ཆེན་སེམས་བསྐྱེད་དང་འཁོར་གསུམ་མི་དམིགས་པའི་ཤེས་རབ་ཀྱིས་ཟིན་པའྀ་སྦྱིན་སོགས་དྲུག་ལ་ཕར་ཕྱིན་དྲུག་ཏུ་རྣམ་གཞག་བྱས་པ་ཡིན། འདིའི་ཕར་ཕྱིན་དྲུག་ཀ་ཐེག་ཆེན་ཚོགས་ལམ་ནས་ཡོད། གོ་སྒྲུབ་ཀྱི་ས་མཚམས་ཐེག་ཆེན་ཚོགས་ལམ་ཆུང་ངུ་ནས་རྒྱུན་མཐའི་སྔ་ལོགས་མན་ཆད་ན་ཡོད་པར་བཞེད་དོ། །ཆོས་བརྒྱད་པ་འཇུག་པའི་སྒྲུབ་པའྀ་མཚནཉིད། སྨོན་འཇུག་སེམས་བསྐྱེད་ཀྱིས་དམ་བཅས་པའི་དོན་ཉམས་སུ་ལེན་པའི་སྦྱོར་བའི་བརྩོན་འགྲུས་ཀྱི་བྱ་བ། དབྱེ་ན་འཇུག་པ་བསམ་གཏན་གཟུགས་མེད་ཀྱི་སྙོམས་འཇུག ཕར་ཕྱིན་དྲུག བྱང་ཕྱོགས་སོ་བདུན། ཚད་མེད་བཞི། ཆོས་ཐམས་ཅད་ཅིར་ཡང་མ་དམིགས་པར་རྟོགས་པའི་ཤེས་རབ། འཁོར་གསུམ་མི་དམིགས་པའི་ཕྱིན་དྲུག ཆེད་དུ་བྱ་བ་ཆེན་པོ་གསུམ། མངོན་ཤེས་དྲུག རྣམ་མཁྱེན་རྣམས་ལ་འཇུག་པའི་སྒྲུབ་པ་དགུའོ། །དང་པོ་དྲུག་ནི། འཇུག་པ་དེ་དག་སྦྱོར་བའི་བརྩོན་འགྲུས་ཀྱིས་ཉམས་སུ་ལེན་པ་ཡིན་ལ། ཕྱི་མ་གསུམ་ནི་རིམ་པ་ལྟར་ཆེན་པོ་གསུམ་ཐོབ་པའི་དོན་དུ་སྦྱོར་བའི་བརྩོན་འགྲུས་ཀྱིས་ལམ་ཉམས་སུ་ལེན་པའི་བྱ་བ་དང༌། མངོན་ཤེས་དྲུག་གི་སྒོ་ནས་སྦྱོར་བའི་བརྩོན་འགྲུས་ཀྱིས་སེམས་ཅན་སྨིན་གྲོལ་བྱེད་པའི་བྱ་བ་དང༌། རྣམ་མཁྱེན་ཐོབ་པའི་དོན་དུ་སྦྱོར་བའི་བརྩོན་འགྲུས་ཀྱིས་ཉམས་སུ་ལེན་པའི་བྱ་བའོ། །ས་མཚམས་ཐེག་ཆེན་སྦྱོར་ལམ་དྲོད་ནས་རྒྱུན་མཐའི་བར་ན་ཡོད༑ ཆོས་དགུ་པ་ཚོགས་ཀྱི་སྒྲུབ་པའྀ་མཚནཉིད། སྨོན་འཇུག་སེམས་བསྐྱེད་ཀྱིས་དམ་བཅས་པའི་དོན་ཉམས་སུ་ལེན་པའི་བྱ་བ་གང་ཞིག རང་འབྲས་བྱང་ཆུབ་ཆེན་པོ་དངོས་སུ་སྐྱེད་ནུས། དབྱེ་ན་ཚོགས་བཅུ་བདུན་བདེན་པར་མི་དམིགས་པར་ཉམས་སུ་ལེན་པའི་སྒྲུབ་པ་བཅུ་བདུན་ཡོད། ཚོགས་བཅུ་བདུན་ལ་ཇི་སྙེད་ཆེན་པོའི་ཚོགས་ནི་ཚོར་བ་གསུམ་ག་སྡུག་བསྔལ་དུ་མཉམ་པར་ཤེས་པ་སོགས་ཁྱད་པར་དྲུག་དང་ལྡན་པའི་སྙིང་རྗེས་ཏེ།

རྒྱན་འགྲེལ་དུ་ས་བརྒྱད་པར་ཐོབ་པར་བཤད་ཀྱང་འདིར་དྲོད་ནས་ཐོབ་པར་མངོན་ནོ། །ཕྱིན་དྲུག་གི་ཚོགས་ནི་བཤད་ཟིན་པ་ཉིད་དོ། །ཞི་གནས་ཀྱི་ཚོགས་ལ། སྤྱིར་ཞི་གནས་ཀྱྀ་མཚནཉིད། ནང་གི་དམིགས་པ་ལ་སེམས་ཉེ་བར་གཏད་པའི་བསམ་གཏན། མིང་གཞན་གནས་པ་དང༌། ཏིང་ངེ་འཛིན་དང་རྩེ་གཅིག་པ་ཟེར། འདིར་ཞི་གནས་ཀྱི་ཚོགས་ནི་སེམས་ཅན་ཐམས་ཅད་ཀྱི་དོན་སྒྲུབ་པར་རྩེ་གཅིག་པ་ཉིད་ལ་གསུངས། ལྷག་མཐོང་གི་ཚོགས་ལ། སྤྱིར་ལྷག་མཐོང་གྀ་མཚནཉིད། ཆོས་ཡང་དག་པར་རབ་ཏུ་རྣམ་པར་འབྱེད་པའི་བློ། འདིར་ལྷག་མཐོང་གི་ཚོགས་ནི་ཆོས་ཐམས་ཅད་སྟོང་ཉིད་དུ་རྟོགས་པའི་ཤེས་རབ་བོ། །（ཤོག་གྲངས་དྲུག་པའི་མ་དཔེ་མ་ཚང༌།） སྐབས་གཉིས་པ། ལམ་ཤེས་བཤད་པ། （༧ན་）གཉིས་པ་ལམ་ཤེས་སྐྱེ་བའི་ཡུལ་སེམས་བསྐྱེད་ཀྱི་མཚནཉིད། ཐེག་ཆེན་སེམས་བསྐྱེད་གང་ཞིག ལམ་ཤེས་སྐྱེ་བའི་རྐྱེན་དུ་གྱུར་པ། གསུམ་པ་ལམ་ཤེས་སྐྱེ་བའི་རྒྱུ་རང་བཞིན་དུ་གནས་པའི་རིགས་ཀྱི་མཚན་ཉིད། ལམ་ཤེས་འབྱུང་རུང་གི་སྐྱེས་བུའི་རྒྱུད་ཀྱི་ཆོས་དབྱིངས་དྲི་བཅས། འདིས་ཐེག་པ་གསུམ་གའི་གང་ཟག་ལ་ཁྱབ་པས་ཁྱབ་པ་ཞེས་ཟེར་རོ། །བཞི་པ་ལམ་ཤེས་ཀྱི་རང་བཞིན་གྱི་མཚན་ཉིད། འཁོར་བར་ཞུགས་ནས་གཞན་དོན་མཛད་པའི་ཕྱིར་དུ་དགེ་བའི་རྩ་བ་དང་མཚུངས་ལྡན་གྱི་ཉོན་མོངས་པ་ཆེད་དུ་གཉེར་ནས་མི་སྤོང་བའི་འཕགས་པ་སློབ་པའི་མངོན་རྟོགས། དགེ་བའི་རྩ་བ་དང་མཚུངས་ལྡན་གྱི་ཉོན་མོངས་པའི་མཚན་ཉིད། ཉེས་སྤྱོད་ཀུན་ནས་སློང་མི་ནུས་པའི་ཉོན་མོངས་ཕྲ་མོ་གང་ཞིག ཐེག་ཆེན་འཕགས་པའི་ཐབས་ཤེས་ཀྱིས་ཟིན་པ། འདི་ཅུང་ཟད་དཔྱད་པར་བྱའོ། །དགེ་བའི་རྩ་བ་དང་མཚུངས་ལྡན་གྱི་ཉོན་མོངས་པ་ནི། སྤྱིར་རིག་པ་ཡིན་དགོས་ལ། དེ་ལ་སྒྲིབ་པ་ཡིན་མིན་གཉིས་སུ་ངེས་སོ༑ ༑སྒྲིབ་པ་མིན་ན་སྤང་བྱ་གཏན་མིན་དུ་འགྱུར་བའི་ཕྱིར་སྒྲིབ་པ་ཡིན་ལ། དེ་ལ་ཤེས་སྒྲིབ་དང་ཉོན་སྒྲིབ་གཉིས་སུ་ངེས། ཤེས་སྒྲིབ་ཡིན་ན་དགྲ་བཅོམ་པས་ཆེད་དུ་གཉེར་ནས་སྤངས་པར་བཤད་པ་དང་འགལ་བའི་ཕྱིར་ཉོན་སྒྲིབ་ཡིན་ལ།

དེ་ལ་ཀུན་བཏགས་དང་ལྷན་སྐྱེས་གཉིས་སུ་ངེས། ཀུན་བཏགས་ནི་ཉེས་སྤྱོད་ཀུན་ནས་སློང་ནུས་པས་བྱང་སེམས་ཀྱིས་ཀྱང་ཆེད་དུ་གཉེར་ནས་སྤོང་དགོས་པར་བྱང་ས་དང༌། སྤྱོད་འཇུག་ལ་སོགས་མང་པོ་ལས་བཤད་པའི་ཕྱིར་འདི་ཉོན་མོངས་ལྷན་སྐྱེས་ཡིན་པར་ངེས་སོ། །དེ་བྱང་སེམས་ཀྱིས་ཆེད་དུ་གཉེར་ནས་མི་སྤཽང་གི སྒོམ་སྤང་དུ་གྱུར་པའི་ཤེས་སྒྲིབ་ཀྱི་ཞར་ལ་སྤོང་བ་ཡིན་ནོ། །དེ་ལྟར་ཡང་ཀུན་ལས་བཏུས་སུ་ས་བཅུ་རྣམས་སུ་སྒོམ་པའི་ལམ་ལ་ཤེས་བྱའི་སྒྲིབ་པའི་གཉེན་པོ་སྒོམ་ལམ་གྱིས་ཉོན་མོངས་པའི་སྒྲིབ་པའི་གཉེན་པོ་ནི་མ་ཡིན་ཏེ། དེ་བྱང་ཆུབ་ཐོབ་པ་ན་ཉོན་མོངས་པའི་སྒྲིབ་པ་དང༌། ཤེས་བྱའི་སྒྲིབ་པ་ཅིག་ཅར་སྤོང་སྟཻ་ཞེས་དང༌། ཚིག་གསལ་དུ། དེ་ཁོ་ན་ཉིད་ནི་གང་ཟག་ལ་བདག་མེད་པའི་མཐའ་ཞི་བ་ཉིད་དེ་མངོན་དུ་མི་བྱེད་པ་ནི་སྒོམ་པས་སྤང་བར་བྱ་བའི་ཉོན་མོངས་པ་རྣམས་ནི་མི་སྤོང་བའི་ཕྱིར་ཏེ། དེ་མ་སྤངས་པས་ན་མྱ་ངན་ལས་མི་འདའ་སྟེ་ཞེས་སོ། །ལྔ་པ་ལམ་ཤེས་ཀྱི་བྱེད་ལས་ཀྱི་མཚན་ཉིད། བྱང་སེམས་འཕགས་པས་དགེ་བའི་རྩ་བ་དང་མཚུངས་ལྡན་གྱི་ཉོན་མོངས་པའི་དབང་གིས་འཁོར་བར་ཞུགས་ནས་གཞན་དོན་མཛད་པའི་ནུས་པ། ཆོས་གཉིས་པ་ཉན་ཐོས་ཀྱི་ལམ་ཤེས་ཀྱི་མཚན་ཉིད། ཐེག་ཆེན་སེམས་བསྐྱེད་ཀྱིས་ཟིན་པའི་ཤེས་རབ་ཀྱིས་བདེན་བཞིའི་རྣམ་པ་སུམ་ཅུ་རྩ་གསུམ་བདེན་པར་མ་དམིགས་པར་མངོན་སུམ་གྱིས་རྟོགས་པའི་སློབ་ལམ། བདེན་བཞིའི་རྣམ་པ་སོ་གསུམ་ནི། མི་རྟག དུ་ཁཿ བདག་མེད༑ ཞི་བའི་རྣམ་པ་སྟེ་སྡུག་བདེན་གྱི་བཞི། ནད་དང༌། འབྲས། ཟུག་ངུ༌། སྡིག་པའི་རྣམ་པ་སྟེ་ཀུན་འབྱུང་བདེན་པའི་བཞི། ཕ་རོལ་དང༌། འཇིག་པའི་ཆོས་ཅན་དང་（༧བ་）གཡོ་བ་དང༌། རབ་ཏུ་འཇིག་པ་དང༌། ནད་འགོ་བ་དང༌། འཚེ་བ་རྣམ་པ་སྟེ་བདུན་པོ་སྡུག་ཀུན་རེ་རེ་ལ་བདུན་བདུན་སྦྱར་བས་བཅུ་བཞིའོ། །བདག་མེད༑ ཞི་བ། དབེན་པ། སྟོང་ཉིད། མཚན་མ་མེད་པ། སྨོན་པ་མེད་པ། མངོན་པར་འདུ་བྱ་བ་མེད་པའི་རྣམ་པ་སྟེ་འགོག་བདེན་གྱི་བདུན་ནོ།

།ལམ། རིགས་པ། སྒྲུབ་པ། ངེས་པར་འབྱིན་པའི་རྣམ་པ་སྟེ་ལམ་བདེན་གྱི་རྣམ་པ་བཞི་རྣམས་སོ། ། ས་མཚམས་ཀྱང་བྱང་སེམས་འཕགས་པའི་ལམ་ཐམས་ཅད་ན་ཡོད། འདིའི་སྐབས་ནས་ཤེས་བྱ་ཉན་ཐོས་ཀྱི་ལམ་དང༌། དེ་ཤེས་པའི་ལམ་ཤེས་གཉིས་ཀ་དངོས་སུ་བསྟན། རྒྱུ་ངེས་འབྱེད་ཆ་མཐུན་གྱི་སྐབས་ནས་ཐེག་ཆེན་གྱི་སྦྱོར་ལམ་དངོས་སུ་བསྟན་ཉན་ཐོས་ཀྱི་སྦྱོར་ལམ་ཤུགས་ལ་བསྟན་ཏོ། །ཆོས་གསུམ་པ་རང་རྒྱལ་གྱི་ལམ་ཤེས་ཀྱི་མཚན་ཉིད། ཀུན་རྫོབ་ཏུ་རང་རྒྱལ་ལམ་གྱི་ཡོན་ཏན་ཡར་ལྡན་དུ་ཐོབ་ཅིང༌། དོན་དམ་པར་ཅིར་ཡང་མ་དམིགས་པར་མངོན་སུམ་གྱིས་རྟོགས་པའི་སློབ་ལམ། དབྱེ་ན་བྱང་སེམས་འཕགས་པའི་ས་བཅུ། ས་མཚམས་ཀྱང་དེ་ཉིད་ན་ཡོད། གཞུང་ནས་རང་རྒྱལ་ལམ་གྱི་ཁྱད་པར། ངོ་བོ་རྒྱུ་ངེས་འབྱེད་ཆ་མཐུན་གསུམ་གྱིས་བསྟན་ཏོ། །དེ་ལ་རང་རྒྱལ་ལམ་གྱི་ཁྱད་པར་གྱི་མཚན་ཉིད། ཉན་ཐོས་ལ་མེད་ཅིང་རང་རྒྱལ་ལ་ཡོད་པའི་ཡོན་ཏན། དབྱེ་ན་གཉིས་ལས། དང་པོ་ལམ་བགྲོད་པའི་ཁྱད་པར་གྱི་མཚན་ཉིད། སྲིད་པ་ཐ་མ་པའི་ཚེ་སློབ་དཔོན་ལ་མི་ལྟོས་པར་འདོད་ཁམས་སུ་རང་རྒྱལ་རང་གི་བྱང་ཆུབ་མངོན་དུ་བྱེད་པ། གཉིས་པ་ཆོས་སྟོན་པའི་ཁྱད་པར་གྱི་མཚན་ཉིད། ངག་གི་སྒྲ་མེད་པར་ལུས་ཀྱིས་ཆོས་སྟོན་པས་གདུལ་བྱའི་རྒྱུད་ལ་ཤེས་རབ་སྐྱེད་པར་ནུས་པའི་རང་རྒྱལ་གྱི་ཡོན་ཏན། ཁྱད་པར་སྔ་མ་རང་རྒྱལ་ཐམས་ཅད་ལ་ཡོད་ལ། ཕྱི་མ་རང་རྒྱལ་ཚོགས་སྤྱོད་འགའ་ཞིག་ལ་མེད་དེ། ཉན་ཐོས་སྲིད་པ་ལན་བདུན་པ་རང་རྒྱལ་དུ་གྱུར་པ་དག་ལ་དེའི་རྒྱུ་སྔོན་གྱི་སྨོན་ལམ་དང༌། གཟུང་མེད་རྟོགས་པའི་ཡེ་ཤེས་མེད་པའི་ཕྱིར་དང༌༑ ལུང་ལས་ཀྱང་རང་རྒྱལ་སྒྲ་བཅས་སུ་གཏམ་གླཻང་བ་བཤད་ལ། དེ་ཉིད་ཆོས་སྟོན་པའང་ཡིན་པའི་ཕྱིར་རོ། །སྙམ་དུ་སེམས་སོ། །གཉིས་པ་སོ་སོའི་མཚན་ཉིད། བེམ་པོ་བདེན་མེད་དུ་རྟོགས་ཤིང་རིག་པ་བདེན་མེད་དུ་མ་རྟོགས་པའི་བློ་གང་ཞིག བེམ་པོ་བདེན་མེད་དུ་རྟོགས་པའི་ཤེས་རབ་ཀྱིས།

སད་པར་བྱས་པའི་ཚོགས་ཀྱི་དང༌། རང་བཞིན་གྱི་དབང་པོ་འབྲིང་གི་ངག་ཞིག་ལ་བརྟེན་པ། འདིའང་གཙོ་ཆེར་བསེ་རུ་ལྟ་བུའི་དབང་དུ་བྱས་སོ། ། གསུམ་པ་འདིར་སྨོས་རྒྱུ་ངེས་འབྱེད་ཆ་མཐུན་གྱི་མཚན་ཉིད། སྦྱོར་ལམ་གང་ཞིག ཉན་ཐོས་ཀྱི་སྦྱོ ར་ ལམ་ལས་དོན་གཞན་པ། དབྱེ་ན་དངོས་བསྟན་བྱང་སེམས་ཀྱི་སྦྱོར་ལམ་དང༌། ཤུགས་བསྟན་རང་རྒྱལ་གྱི་སྦྱོར་ལམ་གཉིས་སོ། །ཆོས་བཞི་པ་བྱང་སེམས་ཀྱི་མཐོང་ལམ་ཕན་ཡོན་དང་བཅས་པའི་མཚན་ཉིད༑ ཟག་མེད་སྒོམ་ལམ་མ་སྐྱེས་གོང་གི་འཇིག་རྟེན་ལས་འདས་པའི་རྟོགས་པ་རྫོགས་པའི་བྱང་ཆུབ་ཏུ་བགྲོད་པའི་གོ་སྐབས་ཕྱེ་ཤུལ་ཚེ་འདི་ཕྱིའི་འབྲས་བུ་ཆེན་པོ་དང་（༨ན་）བཅས་པ། དབྱེ་ན་བདེན་པ་བཞི་པོ་རེ་རེ་ལ་ཆོས་བཟོད་པའི་བཟོད་པ། །རྗེས་སུ་ཤེས་པའི་ཡེ་ཤེས་བཞི་བཞི་སྟེ་དངོས་སུ་བཅུ་དྲུག་ཡོད་དོ། ། དེའང་ཆོས་མཆོག་ཆེན་པོའི་རྗེས་ལ་སྡུག་བསྔལ་བདེན་པའི་ཆོས་དབྱིངས་མངོན་སུམ་དུ་རྟོགས་པའི་ཡེ་ཤེས་སྡུག་བསྔལ་མཐོང་བས་སྤང་བར་བྱ་བའི། ཁམས་གསུམ་གྱི་མཐོང་སྤང་ཉེར་བརྒྱད་སྤོང་བའི་གཉེན་པོ་ནི་སྡུག་བསྔལ་ལ་ཆོས་བཟོད་དོ༑ ༑དེའི་རྗེས་ལ་སྡུག་བསྔལ་མཐོང་སྤང་གིས་དག་པ་རྟོགས་པའི་ཡེ་ཤེས་ནི་དུ་ཁཿ ལ་ཆོས་ཤེས་སོ། །དེའི་རྗེས་ལ་ཡེ་ཤེས་སྔ་མ་དེ་གཉིས་འཕགས་པའི་ཆོས་རྣམས་ཀྱི་རྒྱུར་རྟོགས་པ་སྡུག་བསྔལ་ལ་རྗེས་བཟོད་དོ། །དེའི་རྗེས་ལ་རྗེས་བཟོད་དེ་ཉིད། ངེས་པར་འཛིན་པ་ནི་སྡུག་བསྔལ་ལ་རྗེས་ཤེས་སོ། 

།དེ་བཞིན་དུ་ཆོས་བཟོད་གསུམ་གྱིས་བདེན་པ་སོ་སོའི་ཁམས་གསུམ་གྱི་མཐོང་སྤངས་ཉེར་བརྒྱད་ཉེར་བརྒྱད་གྱ་བཞི་སྤོང༌། ཆོས་ཤེས་གསུམ་གྱིས་ཆོས་བཟོད་གསུམ་པོའི་རྣམ་གྲོལ་གྱི་ལམ་མངོན་སུམ་དུ་བྱེད། རྗེས་ཤེས་གསུམ་གྱིས་རང་རང་གི་སྔ་ལོགས་ཀྱི་ཆོས་བཟོད་ཆོས་ཤཻས་གཉིས་པོ་འཕགས་པའི་ཆོས་ཕྱི་རྣམས་ཀྱི་རྒྱུར་རྟོགས༑ རྗེས་ཤེས་གསུམ་གྱིས་རང་རང་གི་སྔ་ལོགས་ཀྱི་རྗེས་བཟོད་ངེས་པར་འཛིན་ནོ། །བཅུ་དྲུག་པོ་རིམ་པ་བཞིན་དུ་སྐྱེ་ཞིང༌། ཆོས་བཟོད་ཆོས་ཤེས་གཉིས་བདེན་བཞིའི་ཆོས་དབྱིངས་རྟོགས་པར་དམིགས་རྣམ་གཅིག་ལ། ཆོས་བཟོད་བར་ཆད་མེད་ལམ་དང༌། ཆོས་ཤེས་རྣམ་གྲོལ་གྱི་ལམ་ཡིན་པའི་ཁྱད་པར་ཡོད་དོ། ། རྗེས་བཟོད་རྗེས་ཤེས་གཉིས་ཆོས་དབྱིངས་རྟོགས་པའི་ཡེ་ཤེས་ལ་དམིགས་པར་དམིགས་རྣམ་གཅིག་ཅིང༌། གསར་དུ་རྟོགས་པ་དང༌། དེ་ཉིད་ཀྱི་རྒྱུན་ལ་འདྲིས་པར་བྱེད་པའི་ཁྱད་པར་ཡོད་དོ། །འདི་དག་ཀུན་ལས་བཏུས་ཀྱི་ལུགས་ཡིན་ཞིང༌། འགྲེལ་ཆེན་ལས་ཀྱང་བཤད་དོ། །འོན་ཀྱང་སློབ་དཔོན་ནི་མཐོང་ལམ་སྐད་ཅིག་མ་གཅིག་ཏུ་སྐྱེ་བར་བཞེད་པར་སྣང་ངོ༌། །སྐབས་འདིར་འགའ་ཞིག་རྣམ་པ་དངོས་སུ་བསྟན། འགའ་ཞིག་ཕན་ཡོན་གྱི་རྣམ་པ་མཚོན་ནས་བསྟན་པར་འགྲེལ་ཆེན་ལས་བཤད་དོ། །ས་མཚམས་ས་དང་པོ་ཉིད་ན་ཡོད། །ཆོས་ལྔ་པ་སྒོམ་ལམ་གྱི་བྱེད་པའི་མཚན་ཉིད། ཐེག་ཆེན་སྒོམ་ལམ་ལས་གནས་སྐབས་སམ་མཐར་ཐུག་ཏུ་ཐོབ་པའི་ཡོན་ཏན། དབྱེ་ན་ཀུ་ནས་དུལ་བའི་བྱེད་པ་སོགས་དྲུག་ལས། དང་པོ་ནི་སྒོམ་ལམ་ལ་རྟེན་སེམས་ལས་སུ་རུང་བར་གྱུར་པའོ། །གཉིས་པ་ནི་སྒོམ་ལམ་ལ་བརྟེན་ནས་ང་རྒྱལ་དང་བྲལ་བའོ། །གསུམ་པ་ནི། སྒོམ་སྤང་ཆེ་འབྲིང་དགུ་རིམ་པ་ལྟར་སྤངས་པའོ། །བཞི་པ་ནི། ཕྱི་རོལ་གྱི་གནོད་པས་མི་ཚུགས་པའོ། །ལྔ་པ་ནི་བླ་ན་མེད་པའི་བྱང་ཆུབ་བོ། །དྲུག་པ་ནི་སྒོམ་ལམ་པ་བཞུགས་པའི་ས་ཕྱོགས་སེམས་ཅན་རྣམས་ཀྱིས་མཆོད་པ་བྱ་བའི་འོས་སུ་གྱུར་པའོ།

།ས་མཚམས་དང་པོ་ལྔ་ས་གཉིས་པ་ཡན་ཆད་ན་ཅི་རིགས་པར་ཡོད། དྲུག་པ་སྒོམ་ལམ་པ་གང་བཞུགས་ན་ཡོད་དོ། །ཆོས་དྲུག་པ་མོས་པ་ཡིན་ལ་ཕྱེད་པའི་སྒོམ་ལམ་མཚན་ཉིད། བྱང་སེམས་ཀྱི་སྒོམ་ལམ་ཟག་བཅས་གང་ཞིག་ཡུམ་ཡོན་ཏན་ཅན་དུ ་ （༨བ་）ངེས་པར་བྱས་པའི་དངོས་པོ་ལ་དེ་ཁོ་ན་ལྟར་འཛིན་པ། དབྱེ་ན་གསུམ་ལས། དང་པོ་རང་དོན་མོས་པའི་མཚན་ཉིད། སྤྱི་མཚན་དེ་ཡིན་ཞིང་སྦྱོར་བས་རང་དོན་གཙོ་བོར་སྒྲུབ་པ། ས་མཚམས་ས་གཉིས་པ་གསུམ་པ་བཞི་པ་རྣམས་ཀྱི་རྗེས་ཐོབ་ན་ཡོད་ཅེས་ལུང་གི་སྙེ་མར་འབྱུང་ཞིང༌། འགྲེལ་ཆེན་ལྟར་ན་ས་བདུན་པའི་བར་ནའང་ཡོད་པར་མངོན་ཏེ། འགྲེལ་ཆེན་ལས། བདག་ཏུ་ང་རྒྱལ་གྱི་ས་བོན་མ་ཟད་པ་ཉིད་ཀྱིས་དང་པོ་ཁོ་ནར་རང་དོན་གྱི་མོས་པ་རྣམ་པ་དགུ་བསྟན་ཅེས་བཤད་ཅིང༌༑ བདག་ཏུ་ང་རྒྱལ་གྱི་ས་བོན་ས་བདུན་པའི་བར་དུ་ཡོད་པར་མདོ་སྡེ་རྒྱན་ལས་བཤད་པས་སོ། །གཉིས་པ་གཉིས་དོན་མོས་པའི་མཚན་ཉིད། སྤྱི་མཚན་དེ་ཡིན་ཞིང་སྦྱོར་བས་གཞན་དོན་བར་ཆད་དང་བཅས་པར་སྒྲུབ་པ། དབྱེ་ན་དགུ་ས་མཚམས་ས་ལྔ་པ་དྲུག་པ་བདུན་པ་གསུམ་གྱི་རྗེ་ཐོབ་ན་ཡོད་གསུང་ངོ༌། །གསུམ་པ་གཞན་དོན་མོས་པའི་མཚན་ཉིད། སྤྱི་མཚན་དེ་ཡིན་ཞིང་སྦྱོར་བས་གཞན་དོན་བར་ཆད་མེད་པར་སྒྲུབ་པ། དབྱེ་ན་དགུ་ས་མཚམས་དག་པ་ས་གསུམ་གྱི་རྗེས་ཐོབ་ན་ཡོད་ཅེས་གསུངས་སོ། །ཆོས་བདུན་པ་མོས་པའི་ཕན་ཡོན་གྱི་མཚན་ཉིད། མོས་པ་ལས་ཐོབ་པའི་ཡོན་ཏན། དབྱེ་ན་གསུམ་ལས། དང་པོ་བསྟོད་པའི་མཚན་ཉིད། རང་དོན་མོས་པ་སྒོམ་པའི་བྱང་སེམས་སྤྲོ་བ་སྐྱེད་པའི་ཕྱིར་དུ་རང་དོན་མོས་པ་ལས་བསོད་ནམས་དཔག་ཏུ་མེད་པ་འབྱུང་བར་སྟོན་པའི་སངས་རྒྱས་དང་བྱང་སེམས་ཀྱི་གསུང་དོན་མཐུན༑ ༑དབྱེ་ན་དགུ གཉིས་པ་བསྐུར་བའི་མཚན་ཉིད། གཉིས་དོན་མོས་པ་སྒོམ་པའི་བྱང་སེམས་སྤྲོ་བ་སྐྱེད་པའི་ཕྱིར་དུ་གཉིས་དོན་མོས་པ་ལས་བསོད་ནམས་དཔག་ཏུ་མེད་པ་འབྱུང་བ་སྟོན་པའི་སངས་རྒྱས་དང་བྱང་སེམས་ཀྱི་གསུང་དོན་མཐུན།

དབྱེ་ན་དགུ གསུམ་པ་བསྔགས་པའི་མཚན་ཉིད། གཞན་དོན་མོས་པ་སྒོམ་པའི་བྱང་སེམས་སྤྲོ་བ་སྐྱེད་པའི་ཕྱིར་དུ་གཞན་དོན་མོས་པ་ལས་བསོད་ནམས་དཔག་ཏུ་མེད་པ་འབྱུང་བར་སྟོན་པའི་སངས་རྒྱས་དང་བྱང་སེམས་ཀྱི་གསུང་དོན་མཐུན། དབྱེ་ན་དགུ་ འདི་དག་ཆོས་ཤེས་མོས་པ་གསུམ་སྒོམ་པའི་བྱང་སེམས་ལ་ཐུགས་དགྱེས་པས་གནས་པ་ཁོ་ན་ཡིན་གྱི་ངག་མིན་ནོ་ཞེས་བཤད་ཀྱང་འདིར་འགྲེལ་ཆེན་ལས༌། འཕགས་པ་རྣམ་པར་གྲོལ་བའི་སྡེས། བྱང་ཆུབ་སེམས་དཔའ་ལ་སྤྲོ་བ་སྐྱེད་པར་བྱེད་པ་ལ་ལེགས་སོ་ལེགས་སོ་ཞེས་བྱ་བ་བྱིན་པས་བསྟོད་པ་དང༌། བསྐུར་བ་དང༌། བསྔགས་པའི་དོན་ཉེ་བར་སྡུད་པ་ཡིན་ནོ་ཞེས་བཤད་དོ། །ཞེས་འབྱུང་བ། བསྟོད་པ་ལ་སོགས་པ་འདི་དག་ནི་གོང་ནས་གོང་དུ་བསོད་ནམས་ཆེ་བ་ཉིད་དུ་བསྟན་པས་དེའི་རང་བཞིན་དོན་ཡང་དག་པ་ཇི་ལྟ་བ་བཞིན་དུ་རྟོགས་པ་ཙམ་གྱི་མཚན་ཉིད་ཅན་ཡིན་གྱི་གཅམ་གསག་ཏུ་སྨྲ་བ་ལ་སོགས་པ་ནི་མིན་ནོ་ཞེས་གསུངས་པས། མོས་པ་ཉེར་བདུན་ལ་འབྲས་བུ་བསོད་ནམས་ཆེན་པོ་ཡོད་པར་སྟོན་པའི་མདོ་ཚིག་ཉེར་བདུན་པོ་ཉིད་བསྟོད་བསྐུར་བསྔགས་པ་དགུ་ཚན་གསུམ་དུ་བཞེད་པ་ཡིན་ནོ། །གལ་ཏེ་རྟོགས་པའི་ཆར་བཞེད་ནས་རྟོགས་པའི་མཚན་ཉིད་ཅན་ཡིན་གྱི་ངག་ཏུ་བརྗོད་པ་ནི་མིན་ནོ་ཞེས་གསུངས་པར་རིགས་པ་ལས་གཅམ་གསག་ཏུ་སྨྲ་བ་ནི་མིན་ནོ་ཞེས་གསུངས་སོ། །ཆོས་བརྒྱད་པ་བསྔོ་བ་ཡིད་ལ་བྱེད་པའི་སྒོམ་ལམ་གྱི་མཚན་ཉིད། བྱང་སེམས་ཀྱི་སྒོམ་ལམ་ཟག་བཅས་གང་ཞིག དགེ་བ་གཞན་དོན་དུ་རྫཽགས་པའི་བྱང་ཆུབ་ཀྱི་ཡན་ལག་ཏུ་བྱེད་པ། དབྱེ་ན་བཅུ་གཉིས་ལས། དང་པོ་ཁྱད་པར་ཅན་གྱི་བསྔོ་བའི་མཚན་ཉིད། བྱང་སེམས་ཀྱི་སྒོམ་ལམ་ཟག་བཅས་གང་ཞིག དུས་གསུམ་གྱི་སངས་རྒྱས་ཐམས་ཅད་ཀྱི་བར་གསུམ་（༩ན་）གྱིས་བསྡུ་པའི་སྐྱེ་འཕགས་ཀྱི་དགེ་བ་ཐམས་ཅད་ལ་ཐབས་ཤེས་ཟུང་འབྲེལ་གྱི་རྗེས་སུ་ཡི་རང་སྔོན་དུ་བཏང་ནས་ཡི་རང་གི་དགེ་བ་སེམས་ཅན་ཐམས་ཅད་ཀྱི་དོན་དུ་བླ་མེད་བྱང་ཆུབ་ཀྱི་ཡན་ལག་ཏུ་བྱེད་པ།

གཉིས་པ་མི་དམིགས་པའི་བསྔོ་བའི་མཚན་ཉིད། བསྔོ་བ་ཡིད་ལ་བྱེད་པའི་སྒོམ་ལམ་གང་ཞིག་འོག་མ་བདུན་ལའང་སྦྱར་རོ། ། བསྔོ་བྱའི་བསོད་ནམས་དེ་ཁོ་ནར་མི་དམིགས་པར་རྟོགས་པ། གསུམ་པ་ཕྱིན་ཅི་མ་ལོག་པའི་བསྔོ་བའི་མཚན་ཉིད། སྔོ་བྱེད་ཀྱི་སེམས་དེ་ཁོ་ནར་མི་དམིགས་པར་རྟོགས་པ། བཞི་པ་དབེན་པའི་བསྔོ་བའི་མཚན་ཉིད། བསོད་ནམས་མངོན་པར་འདུ་བྱེད་པའི་སེམས་པ་དང་དེའི་འབྲས་བུ་བསོད་ནམས་གཉིས་བདག་དང་བདག་གི་བར་མ་གྲུབ་པར་རྟོགས་པ། ལྔ་པ་སངས་རྒྱས་ཀྱི་བསོད་ནམས་ཀྱི་ཚོགས་ཀྱི་རང་བཞིན་དྲན་པའི་བསྔོ་བའི་མཚན་ཉིད། བསྔོ་བྱ་བསྔོ་བ་སྔོ་བྱེད་ཀྱི་སེམས་རྣམས་ལ་སྒྱུ་མ་ལྟ་བུར་ཡང་ཞེན་པར་བྱར་མེད་པར་རྟོགས་པ། དྲུག་པ་ཐབས་ལ་མཁས་པའི་བསྔོ་བའི། ཕར་ཕྱིན་དྲུག་སྒྲུབ་བཞིན་དུ་བདེན་པར་མི་དམིགས་པར་རྟོགས་པ། བདུན་པ་མཚན་མ་མེད་པའི་བསྔོ་བའི་མཚན་ཉིད། བསྔོ་བའི་ཆོས་རྣམས་སྟོང་ཉིད་དུ་ཞེན་བྱར་མ་གྲུབ་པར་རྟོགས་པ། བརྒྱད་པ་སངས་རྒྱས་ཀྱིས་སྣང་བའི་བསྔོ་བའི་མཚན་ཉིད། ཐབས་ཤེས་ཟུང་དུ་འབྲེལ་བ། དགུ་པ་ཁམས་གསུམ་དུ་མ་རྟོགས་པའི་བསྔོ་བའི་མཚན་ཉིད། ཁམས་གསུམ་བདེན་པར་མ་དམིགས་པར་རྟོགས་པ། །བཅུ་པ་བསོད་ནམས་ཆེན་པོ་འབྱུང་བའི་བསྔོ་བ་ཆུང་ངུའི་མཚན་ཉིད། བྱང་སེམས་ཀྱི་སྒོམ་ལམ་ཟག་བཅས་གང་ཞིག སྟོང་གསུམ་གཅིག་གི་སེམས་ཅན་ཐམས་ཅད་ཀྱིས་དགེ་བ་བཅུ་ནས་མངོན་ཤེས་ལྔའི་བར་ཐོབ་པའི་དགེ་བ་ལ་ཐབས་ཤེས་ཟུང་འབྲེལ་གྱི་ཡི་རང་སྔོན་དུ་བཏང་ནས་ཡི་རང་གི་དགེ་བ་མི་དམིགས་པའི་ཚུལ་གྱིས་བྱང་ཆུབ་ཏུ་བསྔོས་པས་སྟོང་གསུམ་སེམས་ཅན་གྱིས་ཆོས་ལྔ་ཐོབ་པ་བས་བསོད་ནམས་ཆེ་བ་དང་ལྡན་པ། བཅུ་གཅིག་པ་བསོད་ནམས་ཆེན་པོ་འབྱུང་བའི་བསྔོ་བ་འབྲིང་གི་མཚན་ཉིད། བྱང་སེམས་ཀྱི་སྒོམ་ལམ་ཟག་བཅས་གང་ཞིག སྟོང་གསུམ་གང་གཱའི་རླུང་གི་སེམས་ཅན་ཐམས་ཅད་ཀྱིས་འབྲས་བུ་ལྔ་ཐོབ་པའི་དགེ་བ་ལ་ཐབས་ཤེས་ཟུང་འབྲེལ་གྱི་ཡི་རང་སྔོན་དུ་བཏང་ནས་ཡི་རང་གི་དགེ་བ་མི་དམིགས་པའི་ཚུལ་གྱིས་བྱང་ཆུབ་ཏུ་བསྔོས་པས་སྟོང་གསུམ་སེམས་ཅན་ཐམས་ཅད་ཀྱིས་འབྲས་བུ་ལྔ་ཐོབ་པ་བས་བསོད་ནམས་ཆེ་བ་དང་ལྡན།

བཅུ་གཉིས་པ་བསོད་ནམས་ཆེན་པོ་འབྱུང་བའི་བསྔོ་བ་ཆེན་པོའི་མཚན་ཉིད། བྱང་སེམས་ཀྱི་སྒོམ་ལམ་ཟག་བཅས་གང་ཞིག སྟོང་གསུམ་སེམས་ཅན་ཐམས་ཅད་གང་གཱའི་རླུང་གི་བྱེ་མ་སྙེད་ཀྱི་སེམས་ཅན་ཐམས་ཅད་བྱང་ཆུབ་སེམས་དཔར་གྱུར་པ་རྣམས་ཀྱིས་སྟོང་གསུམ་གཞན་གྱི་སེམས་ཅན་ཐམས་ཅད་ལ་བསྐལ་བ་གང་གཱའི་རླུང་གི་བྱེ་མ་སྙེད་དུ་དམིགས་བཅས་ཀྱིས་སྦྱིན་པ་བཏང་བའི་བསོད་ནམས་ལ་ཐབས་ཤེས་ཟུང་འབྲེལ་གྱི་ཡི་རང་སྔོན་དུ་བཏང་ནས་ཡི་རང་གི་དགེ་བ་མི་དམིགས་པའི་ཚུལ་གྱི་བྱང་ཆུབ་ཏུ་བསྔོས་པས་བྱང་སེམས་དེ་དག་གི་སྦྱིན་པའི་བསོད་ནམས་ལས་བསོད་ནམས་ཤིན་ཏུ་ཆེ་བ་དང་ལྡན་པ། བསྔོ་བ་བཅུ་གཉིས་པོ་འདི་ངོ་བོ་གཅིག་ཅིང་ས་མཚམས་ས་ལྷག་མ་དགུའོ་རྗེས་ཐོབ་ན་ཡོད༑ འདི་ནི་བརྒྱད་སྟོང་པ་དང༌། འགྲེལ་ཆེན་གྱི་ལུགས་ཡིན་གྱི། ཉི་ཁྲི་ལས་ཐ་མ་གསུམ་འདི་དང་ཅུང་ཟད་མི་འདྲ་བར་གསུངས་སོ། །ཆོས་དགུ་པ་རྗེས་སུ་ཡི་རང་བ་ཡིད་ལ་བྱེད་པའི་སྒོམ་ལམ་གྱི་མཚན་ཉིད། བྱང་སེམས་ཀྱི་སྒོམ་ལམ་ཟག་བཅས་གང་ཞིག རང་བཞན་གྱི་དགེ་བ་ལ་དགའ་བ་ཡང་དག་པར་སྒོམ་པ། དབྱེ་ན། མ་དོར་མ་དམིགས་པའི་སྒོ་ནས་ཡི་རང་བ་དང༌། ཀུན་རྫོབ་ཏུ་སྒྱུ་མ་ལྟ་བུར་དམིགས་པའི་སྒོ་ནས་ཡི་རང་བ་གཉིས་སོ། །ས་མཚམས་གོང་དང་འདྲ། བྱང་སེམས་ཀྱི་སྒོམ་ལམ་ཟག་བཅས་ཀྱི་མཚན་ཉིད།（༩བ）བྱང་སེམས་ཀྱི་སྒོམ་ལམ་གང་ཞིག གཟུང་འཛིན་གཉིས་སྣང་ཡིན་པ། ས་མཚམས་སློབ་དཔོན་དང་སློབ་དཔོན་ཆོས་ཀྱི་བཤེས་གཉེན་གཉིས་ཀྱིས་ས་བཅུ་པ་མན་ཆད་ཀྱི་རྗེས་ཐོབ་ན་ཡོད་པར་བཞེད། མདོ་སྡེ་རྒྱན་དང་འཕགས་པ་ཐོགས་མེད་ཀྱིས་ས་བརྒྱད་པ་ནས་རྣམ་པར་མི་རྟོག་པའི་ཡེ་ཤེས་རྒྱུན་མི་ཆད་དུ་ཡོད་པས་གཟུང་འཛིན་གཉིས་སྣང་ཅན་གྱི་རྗེས་ཐོབ་མེད་པར་བཞེད་དོ། །ཆོས་བཅུ་པ་སྒྲུབ་པའི་སྒོམ་ལམ་གྱི་མཚན་ཉིད། བྱང་སེམས་ཀྱི་སྒོམ་ལམ་ཟག་མེད་གང་ཞིག རང་གི་ངོས་སྐལ་གྱི་སྤང་བྱར་གྱུར་པའི་སྒོམ་སྤང་གི་དངོས་གཉེན་ཡིན་པ།

དབྱེ་ན། ངོ་བོ། ཁྱད་པར། རྣམ་པ། དེ་རྣལ་འབྱོར་པའི་རྒྱུད་ལ་འཇོག་ཚུལ འབྲས་བུ་དང་ལྔས་བསྟན། ས་མཚམས་ས་ལྷག་མ་དགུའི་མཉམ་བཞག་སྦྱོར་བའི་ལམ་དང་བར་ཆད་མེད་པའི་ལམ་རྣམས་ཉིད་ན་ཡོད། མཚན་ཉིད་ས་མཚམས་དེ་ལྟར་ཡིན་པར་ཚིག་གསལ་ནས་འབྱུང་ངོ༌། །ཆོས་བཅུ་གཅིག་པ་རྣམ་དག་སྒོམ་ལམ་གྱི་མཚན་ཉིད། བྱང་སེམས་ཀྱི་སྒོམ་ལམ་ཟག་མེད་གང་ཞིག རྣམ་གྲོལ་ལམ་གྱི་ཆར་གྱུར་པ། དབྱེ་ན། ས་ལྷག་མ་དགུའི་རྣམ་གྲོལ་ལམ་དགུ་ཡོད་ཅིང༌། ས་མཚམས་ཀྱང་དེ་ཉིད་ན་ཡོད། གཞུང་ནས་འཕགས་པ་བཞི་ཁར་གྱི་རྣམ་དག་སྤྲོས་ནས་བསྟན། དེ་ལ་ཉན་ཐོས་འཕགས་པའི་རྣམ་དག་གི་མཚན་ཉིད། རང་གི་སྤང་བྱ་ཉོན་སྒྲིབ་ཀྱི་ས་བོན་ལས་གྲོལ་བའི་ཆ༑ དབྱེ་ན། ཉན་ཐོས་འཕགས་པའི་རྣམ་གྲོལ་གྱི་ལམ་བརྒྱད་ཅུ་རྩ་དགུ་དང༌། ཉན་ཐོས་ཀྱི་འགོག་བདེན་ནོ། །རང་སངས་རྒྱས་ཀྱི་རྣམ་དག་གི་མཚན་ཉིད། ཐེག་འབྲིང་གི་ཡོན་ཏན་གང་ཞིག ཉོན་སྒྲིབ་དང་བེམ་པོ་བདེན་འཛིན་གྱི་རྟོག་པའི་ས་བོན་འགའ་ཞིག་ལས་གྲོལ་བ། དབྱེ་བ་ཉན་ཐོས་དང་མཚུངས། བྱང་སེམས་ཀྱི་རྣམ་དག་གི་མཚན་ཉིད། བྱང་སེམས་ཅན་ཀྱི་ཡོན་ཏན་གང་ཞིག སྒྲིབ་གཉིས་ཀྱི་ས་བོན་ཅི་རིགས་པ་ལས་གྲོལ་བ། དབྱེ་ན། ས་བཅུའི་རྣམ་གྲོལ་ལམ་བཅུ་དང༌། བྱང་སེམས་ཀྱི་འགོག་བདེན་ནོ། །འོན་ཀྱང་ཐེག་པ་གསུམ་གྱི་འཕགས་པའི་བར་ཆད་མེད་ལམ་རྣམས་ཀྱང་རྣམ་དག་ཡིན་པར་རིགས་སོ། །སངས་རྒྱས་ཀྱི་རྣམ་དག་གི་མཚན་ཉིད། སྒྲིབ་གཉིས་བག་ཆགས་དང་བཅས་པ་ལས་གྲོལ་བའི་ཡོན་ཏན། དབྱེ་ན་སངས་རྒྱས་སའི་འགོག་ལམ་གཉིས་སོ། །བྱང་སེམས་ཀྱི་སྒོམ་ལམ་ཟག་མེད་ཀྱི་མཚན་ཉིད། བྱང་སེམས་སྒོམ་ལམ་གང་ཞིག གཟུང་འཛིན་གཉིས་སྣང་མིན་པ། འདི་ལ་མཉམ་བཞག་གིས་མ་ཁྱབ་སྟེ། འགོག་པའི་སྙོམས་འཇུག་བཞིན་ནོ༑ ༑ལམ་མགོན་རིན་ཆེན་མཁས་མང་ལེགས་བཤད་ཀྱི། །བྱི་དོར་གྱིས་སྦྱངས་འདོད་དགུའི་ཆར་འབེབས་པ། །རྣམ་པར་བཤད་པའི་རྒྱལ་མཚན་རྩེར་བཀོད་ཀྱི།། བློ་གསལ་རྣམས་ཀྱིས་ལེགས་བཤད་གང་འདོད་ལོངས།

།སྐབས་གཉིས་པའི་དོན་བསྡུས་པ་ལེགས་པར་བཤད་ཟིན་ཏོ།། །། སྐབས་གསུམ་པ། གཞི་ཤེས་བཤད་པ། （༡༠ན་）གསུམ་པ་གཞི་ཤེས་ཀྱི་དངོས་པོ་དགུ་ལ། དང་པོ་ཤེས་པས་སྲིད་ལ་མི་གནས་པའི་གཞི་ཤེས་ཀྱི་མཚན་ཉིད། དུས་གསུམ་དེ་ཁོ་ནར་མཉམ་པ་ཉིད་དུ་མངོན་གསུམ་དུ་ཤེས་པས་ཚུ་རོལ་གྱི་མཐར་མི་གནས་པའི་སློབ་ལམ། ཆོས་གཉིས་པ་སྙིང་རྗེས་ཞི་ལ་མི་གནས་པའི་གཞི་ཤེས་ཀྱི་མཚན་ཉིད། སེམས་ཅན་ལ་དམིགས་པའི་སྙིང་རྗེ་ཆེན་པོས་ཕ་རོལ་གྱི་མཐར་མི་གནས་པའི་བྱང་འཕགས་ཀྱི་ལམ། གནས་མི་གནས་ཀྱི་དོན་ནི་ཞེན་མ་ཞེན་ཡིན་ནོ། །དེ་གཉིས་ལ་དབྱེ་ན་བྱང་སེམས་ཀྱི་ས་བཅུ་ཡོད་ཅིང༌། ས་མཚམས་ཀྱང་དེ་ཉིད་ན་ཡོད་དོ། །ཆོས་གསུམ་པ་ཐབས་མིན་པས་རིང་བའི་གཞི་ཤེས་ཀྱྀ་མཚན་ཉིད། མིང་དང་དངོས་པོའི་མཚན་མར་དམིགས་པའི་སྒོ་ནས་འབྲས་བུའི་ཡུམ་ལས་རིང་བའི་འཕགས་ལམ༑ དབྱེ་ན་ཉན་རང་འཕགས་པའི་ལམ་དྲུག ས་མཚམས་ཀྱང་དེ་ཉིད་ན་ཡོད་དོ། །ཆོས་བཞི་པ་ཐབས་ཀྱིས་རིང་བ་མིན་པའི་གཞི་ཤེས་ཀྱྀ་མཚན་ཉིད༑ ཐབས་ཤེས་ཁྱད་པར་ཅན་དང་ལྡན་པས་འབྲས་ཡུམ་ལས་ཉེ་བའི་བྱང་སེམས་འཕགས་པའི་ལམ། དབྱེ་ན་བྱང་སེམས་ཀྱི་ས་བཅུ། ས་མཚམས་ཀྱང་དེ་ཉིད་ན་ཡོད་དོ། །ཆོས་ལྔ་པ་མི་མཐུན་ཕྱོགས་ཀྱི་གཞི་ཤེས་ཀྱི་མཚན་ཉིད། གཞི་ལམ་འབྲས་གསུམ་ལ་མཚན་མར་བཟུང་བས་བྱང་སེམས་ལམ་གྱི་སྤང་བྱར་གྱུར་པའི་འཕགས་ལམ། དབྱེ་ན་གསུམ་ལས། དང་པོ་གཞི་ལ་མཚན་མར་འཛིན་པ་ནི། གཟུགས་སོགས་ཆོས་རྣམས་གང་ཟག་གིས་བདག་གིས་སྟོང་པར་བདེན་པར་ཞེན་པ་དང༌། དུས་གསུམ་གྱི་ཆོས་རྣམས་ལ་ཆོས་ཙམ་དུ་བདེན་པར་ཞེན་པ་གཉིས་སོ། །གཉིས་པ་ལམ་ལ་མཚན་མར་འཛིན་པ་ནི། བྱང་ཕྱོགས་སོ་བདུན་ལ་ལམ་དུ་བདེན་པར་ཞེན་པའོ། །གསུམ་པ་བརྩོན་འགྲུས་ལ་མཚན་མར་འཛིན་པ་ནི། གཟུགས་སྐུ་ལ་སྐྱབས་གནས་སུ་བདེན་པར་ཞེན་པའོ། ། ཆོས་དྲུག་པ་གཉེན་པོ་གཞི་ཤེས་ཀྱི་མཚན་ཉིད། ཆོས་ཀྱི་བདག་མེད་མངོན་སུམ་དུ་རྟོགས་པས་མཚན་འཛིན་གྱི་ས་བོན་སྤོང་བར་ནུས་པའི་བྱང་སེམས་ཀྱི་ལམ།

དབྱེ་ན་གཞི་ལ་མཚན་མར་འཛིན་པའི་གཉེན་པོ་སོགས་གསུམ། །ས་མཚམས་བྱང་སེམས་ཀྱི་ས་བཅུ་ཉིད་ན་ཡོད། ཆོས་བདུན་དངོས་བསྟན་གཞི་ཤེས་ཀྱི་སྦྱོར་བའྀ་མཚན་ཉིད། གཟུགས་སོགས་ཡུལ་བཅུ་ལ་ཞེན་པ་བཀག་ནས་སྒོམ་པ་གང་ཞིག ཐེག་ཆེན་ངེས་འབྱེད་ཆ་མཐུན་གྱི་ངོ་བོར་གྱུར་པ། དབྱེ་ན་བཅུ་ལས༑ དང་པོ་ནི། གཟུགས་སོགས་གཞིའི་ངོ་བོ་ལ་མངོན་ཞེན་བཀག་ནས་སྒོམ་པའོ༑ ༑གཉིས་པ་ནི། རྟག་མི་རྟག་སོགས་གཞིའི་ཁྱད་པར་ལ་མངོན་ཞེན་བཀག་ནས་སྒོམ་པའོ། །གཞིའི་དབྱེ་བ་ལ་མངོན་ཞེན་བཀག་ནས་སྒོམ་པ་ལ་（༡༠བ་）མཚན་ཉིད་ཀྱི་དབྱེ་བ་དང༌། སྤང་གཉེན་གྱི་དབྱེ་བ་ལ་མངོན་ཞེན་བཀག་པ་གཉིས་ལས༑ དང་པོ་ནི། ཀུན་བཏགས། གཞན་དབང༌། ཡོངས་གྲུབ་གསུམ་ལ་མངོན་ཞེན་བཀག་ནས་སྒོམ་པ་སྟེ་སྦྱོར་བ་གསུམ་པའོ། །དེ་ལ་ཀུན་བཏགས་ཀྱི་མཚན་ཉིད༑ མེད་བཞིན་དུ་རྟོག་པས་སྒྲོ་བཏགས་པའི་ཆ། གཞན་དབང་གི་མཚན་ཉིད། སྒྲིབ་གཉིས་ཀྱིས་བསྡུས་པའི་རྟེན་འབྲེལ། ཡོངས་གྲུབ་ཀྱི་མཚན་ཉིད། སྒྲིབ་གཉིས་གང་ཡང་མ་ཡིན་པའི་དོན་དམ། གཉིས་པ་ནི། གཟུགས་སོགས་ལ་ཆགས་པ་དང་མ་ཆགས་པ་གཉིས་ལ་བླང་དོར་དུ་ཞེན་པ་བཀག་ནས་སྒོམ་པ་སྟེ་སྦྱོར་བ་བཞི་པའོ། །ལྔ་པ་ནི། བསྟན་མ་བསྟན་གྱིས་འཕེལ་འགྲིབ་ཏུ་མི་འགྱུར་བ་འབྲས་བུའི་ཡུམ་ལ་མངོན་ཞེན་བཀག་ནས་སྒོམ་པའོ། །དྲུག་པ་ནི། ཆོས་ཉིད་ལ་མངོན་ཞེན་བཀག་ནས་སྒོམ་པའོ། །བདུན་པ་ནི་སྣང་སྟོང་ཟུང་འཇུག་རྟོགས་པའི་མཁྱེན་གསུམ་གྱི་སྦྱོར་བ་ལ་མངོན་ཞེན་བཀག་ནས་སྒོམ་པའོ། །བརྒྱད་པ་ནི། བདག་མེད་རྟོགས་པའི་ཤེས་རབ་ཀྱི་ནུས་པ་ལ་མངོན་ཞེན་བཀག་ནས་སྒོམ་པའོ། །དགུ་པ་ནི། སྦྱོར་བའི་ནུས་པ་ལ་མངོན་ཞེན་བཀག་ནས་སྒོམ་པའོ། །བཅུ་པ་ནི། ཆོས་ཐམས་ཅད་རྨི་ལམ་ལ་སོགས་པ་དང་འདྲ་བར་ཤེས་པའི་རྗེས་ཐོབ་ཀྱི་ཤེས་པ་ལ་མངོན་ཞེན་བཀག་ནས་སྒོམ་པའོ། །ཆོས་བརྒྱད་པ་སྦྱོར་བའི་མཉམ་ཉིད་ཀྱྀ་མཚན་ཉིད། 

སྦྱོར་བ་བཅུ་པོ་ཡུལ་ཡུུ་ཅན་དུ་བདེན་པར་མི་དམིགས་པར་སྒོམ་པ་གང་ཞིག ཐེག་ཆེན་ངེས་འབྱེད་ཆ་མཐུན་གྱི་ངོ་བོར་གྱུར་པ། དབྱེ་ན། གཟུགས་སོགས་ཀྱི་དངོས་པོ་ལ་ཞེན་པ་བཀག་པ། ཁྱད་པར་ལ་ཞེན་པ་བཀག་པ༑ དབྱེ་བ་ལ་ཞེན་པ་བཀག་པ། རྟོགས་པ་ལ་ཞེན་པ་བཀག་པ་སྟེ་བཞིའོ། །སྦྱོར་བ་མཉམ་ཉིད་གཉིས་ཀ་ས་མཚམས་ཐེག་ཆེན་སྦྱོར་ལམ་ཉིད་ན་ཡོད། ཆོས་དགུ་པ་དངོས་བསྟན་གཞི་ཤེས་མཐོང་ལམ་གྱི་མཚན་ཉིད། ཟག་མེད་སྒོམ་ལམ་མ་སྐྱེས་གོང་གི་འཇིག་རྟེན་ལས་འདས་པའི་རྟོགས་པ་རྫོགས་པའི་བྱང་ཆུབ་ཏུ་བགྲོད་པའི་གོ་སྐབས་ཕྱེ་ཤུལ་གང་ཞིག གཞི་ཤེས་སྦྱོར་བའི་འབྲས་བུར་གྱུར་པ། དབྱེ་ན། སྐད་ཅིག་མ་བཅུ་དྲུག་སྟེ། སྡུག་བདེན་རྟག་མི་རྟག་གི་སྤྲོས་བྲལ་དུ་རྟོགས་པ་སྡུག་བསྔལ་ལ་ཆོས་བཟོད། དེ་བཞིན་དུ་ལམ་བདེན་ངེས་འབྱིན་ཡིན་མིན་གྱི་སྤྲོས་བྲལ་དུ་རྟོགས་པ་ལམ་ལ་རྗེས་ཤེས་ཀྱི་བར་རོ། །ས་མཚམས་དང་པོ་ཉིད་ན་ཡོད་དོ། །རང་ཉིད་གཅིག་པུ་ཐར་འདོད་དམན་པའི་ལམ༑ ༑འགྲོ་ཀུན་ཕན་བདེ་སྒྲུབ་བྱེད་ལམ་གྱི་མཆོག །དེ་དག་མ་འདྲེས་གསལ་བར་བསྟན་ཟིན་གྱིས། །ཀུན་ཀྱང་ཐེག་མཆོག་ལམ་ལ་འཇུག་པར་མཛོད། །སྐབས་གསུམ་པའི་དོན་བསྡུས་པ་ལེགས་པར་བཤད་ཟིན་ཏོ།། །། སྐབས་བཞི་པ། རྣམ་རྫོགས་སྦྱོར་བ་བཤད་པ། （༡༡ན་）བཞི་པ་རྣམ་རྫོགས་སྦྱོར་བའི་ཆོས་བཅུ་གཅིག་ལས། དང་པོ་རྣམ་པའི་མཚན་ཉིད། གཞིའམ་ཡེ་ཤེས་གྱི་ཁྱད་ཆོས་སྦྱོར་བའི་སྒོམ་བྱར་གྱུར་པ། དབྱེ་ན་གཉིས་ལས། དང་པོ་དོན་རྣམ་གྱི་མཚན་ཉིད། གཞི་བདག་གིས་སྟོང་པའི་ཆ། གཉིས་པ་ཤེས་རྣམ་གྱི་མཚན་ཉིད། ཡུལ་བདག་མེད་པར་མངོན་སུམ་གྱིས་རྟོགས་པའི་ཡེ་ཤེས་ཀྱིས་རང་གི་སྤང་བྱ་སྣ་ཚོགས་ཀྱི་གཉེན་པོ་བྱེད་པའི་ཆ། དོན་རྣམ་ལ་དབྱེ་ན་གསུམ་ལས། གཞི་ཤེས་ཀྱི་དོན་རྣམ་ལ་མེད་པའི་རྣམ་པ་ལ་སོགས་པ་བདེན་པ་དང་པོ་གསུམ་གྱི་རྣམ་པ་བཅུ་གཉིས། ལམ་བདེན་གྱི་རྣམ་པ་བྱེད་པ་པོ་མེད་པའི་རྣམ་པ་ལ་སོགས་པ་ཉན་ཐོས་ཀྱི་ལམ་བདེན་གྱི་རྣམ་པ་བཞི།

རྨི་ལམ་གྱི་རྣམ་པ་ལ་སོགས་ལྔ་དང༌། ཀུན་ནས་ཉོན་མོངས་པ་མེད་པ་ལ་སོགས་པའི་རྣམ་པ་དྲུག་ནི། རང་སངས་རྒྱས་ཀྱི་ལམ་བདེན་གྱི་རྣམ་པ་སྟེ་དེ་ལྟར་ན་ཉེར་བདུན་ནོ། ། གཉིས་པ་ལམ་ཤེས་ཀྱི་དོན་རྣམ་ལ། འདོད་ཆགས་དང་བྲལ་བའི་རྣམ་པ་ལ་སོགས་པ་བརྒྱད་ལམ་བདེན་ཡིན་ཡང་ཀུན་འབྱུང་བདེན་པའི་གཉེན་པོ་ཡིན་པས་ཀུན་བདེན་གྱི་རྣམ་པར་གཞག་པ་དང༌། ཚད་མེད་པའི་རྣམ་པ་ལ་སོགས་པ་ལམ་བདེན་གྱི་རྣམ་པ་བདུན་དང༌། མི་རྟག་པའི་རྣམ་པ་ལ་སོགས་པ་སྡུག་བདེན་གྱི་ལྔ་དང༌། ནང་སྟོང་པ་ཉིད་ནས་དངོས་པོ་མེད་པའི་ངོ་བོ་ཉིད་སྟོང་པ་ཉིད་ཀྱི་རྣམ་པའི་བར་བཅུ་དྲུག་སྟེ་མདོར་ན་སོ་དྲུག་གོ ། གསུམ་པ་རྣམ་མཁྱེན་གྱི་དོན་རྣམ་ལ་གསུམ་སྟེ། གཞི་ཤེས་དང་རྗེས་སུ་མཐུན་པའི་རྣམ་པ། ལམ་ཤེས་དང་རྗེས་སུ་མཐུན་པའི་རྣམ་པ། ཐུན་མོང་མ་ཡིན་པ་རྣམ་མཁྱེན་གྱི་རྣམ་པའོ། །དང་པོ་ལ་བྱང་ཕྱོགས་སོ་བདུན་ལས། དྲན་པ་ཉེར་བཞག་གི་མཚན་ཉིད། ལུས་ཚོར་སེམས་ཆོས་བཞི་གང་ཟག་གམ་ཆོས་ཀྱི་བདག་མེད་པར་རྟོགས་པའི་དྲན་པའམ་ཤེས་རབ། དབྱེ་ན་ལུས་དྲན་པ་ཉེར་བཞག་སོགས་བཞི། ས་མཚམས་ཐེག་ཆེན་གྱི་ཚོགས་ལམ་ཆུང་ངུ་ནས་སངས་རྒྱས་ཀྱི་སའི་བར་དུ་ཡོད་དོ། །ཐེག་དམན་གྱི་ཚོགས་ལམ་རིལ་པོ་ནས་དགྲ་བཅོམ་གྱི་བར་དུ་ཡོད་དོ། །ཡང་དག་སྤོང་བའི་མཚན་ཉིད། དགེ་སྡིག་ལ་བླང་དོར་ཕྱིན་ཅི་མ་ལོག་པར་བྱེད་པའི་བརྩོན་འགྲུས། དབྱེ་ན་མི་དགེ་བ་སྐྱེས་པ་ཡང་དག་པར་སྤོང་བའི་རྒྱུའི་བརྩོན་འགྲུས་སོགས་བཞིའོ། །ས་མཚམསས་ཐེག་ཆེན་གྱི་ཚོགས་ལམ་འབྲིང་ནས་སངས་རྒྱས་ཀྱི་སའི་བར་དུ་ཡོད་དོ། །ཐེག་དམན་གྱི་སྦྱོར་ལམ་དྲོད་ནས་དགྲ་བཅོམ་གྱི་བར་དུ་ཡོད། རྫུ་འཕྲུལ་རྐང་པའི་མཚན་ཉིད། བདག་རྐྱེན་སྤོང་བའི་འདུ་བྱེད་བརྒྱད་བསྟེན་པ་ལས་བྱུང་བའི་སེམས་ལས་སུ་རུང་བ༑ དབྱེ་ན་འདུན་པའི་ཏིང་ངེ་འཛིན་སོགས་བཞི། ས་མཚམས་ཐེག་ཆེན་གྱི་ཚོགས་ལམ་ཆེན་པོ་ནས་སངས་རྒྱས་ཀྱི་སའི་བར་ན་ཡོད།

ཐེག་དམན་གྱི་སྦྱོར་ལམ་རྩེ་མོ་ནས་དགྲ་བཅོམ་གྱི་བར་དུ་ཡོད། དབང་པོའི་མཚན་ཉིད། རང་འབྲས་འཕགས་ལམ་སྐྱེད་པ་ལ་དབང་བྱེད་པའི་རྟོགས་པ། དབྱེ་ན་དད་པའི་ དབང་པོ་སོགས་ལྔ། ས་མཚམས་ཐེག་ཆེན་སྦྱོར་ལམ་དྲོད་ནས་སངས་རྒྱས་སའི་བར་དུ་ཡོད་ཅིང༌། ཐེག་དམན་གྱི་སྦྱོར་ལམ་བཟོད་པ་ནས་དགྲ་བཅོམ་གྱི་ བར་དུ་ཡོད་དོ། །སྟོབས་ཀྱི་མཚན་ཉིད། དབང་པོ་ཉིད་མི་མཐུན་ཕྱོགས་ཟིལ་གྱིས་གནོན་པའི་ནུས་པ་མཐུ་ཅན་དུ་གྱུར་པ། དབྱེ་ན་དད་པའི་སྟོབས་སོགས་ལྔ༑ ས་མཚམས་ཐེག་ཆེན་གྱི་སྦྱོར་ལམ་བཟོད་པ་ནས་སངས་རྒྱས་སའི་བར་ན་ཡོད། ཐེག་དམན་གྱི་སྦྱོར་ལམ་ཆོས་མཆོག་ནས་དགྲ་བཅོམ་གྱི་བར་དུ་ཡོད་དོ། །ཐེག་ཆེན་གྱི་བྱང་ཆུབ་ཡན་ལག་གི་མཚན་ཉིད། ཆོས་དབྱིངས་མངོན་སུམ་གྱིས་རྟོགས་པའི་རང་བཞིན་དང་གནས་པ་ལ་སོགས་པའི་（༡༡བ་）སྒོ་ནས་ཡན་ལག་གྱུར་པ། དབྱེ་ན་དྲན་པ་ཡང་དག་བྱང་ཆུབ་ཀྱི་ཡན་ལག་ལ་སོགས་པ་བདུན་ནོ། །ས་མཚམས་ཐེག་ཆེན་གྱི་མཐོང་ལམ་ནས་སངས་རྒྱས་ཀྱི་སའི་བར་ན་ཡོད། བྱེ་བྲག་ཏུ་སྨྲ་བའི་ལུགས་གྱི་བྱང་ཆུབ་ཡན་ལག་གི་མཚན་ཉིད། རང་འབྲས ་ ཟད་པ་དང ་ མི་སྐྱེ་བ་ཤེས་པའི་བྱང་ཆུབ་ཀྱི་རྒྱུར་གྱུར་གང་ཞིག ་ མཐོང་ལམ་ལས་ནུས་པ་ཆེ་བ་ཞེས་འདོད་པར་སེམས་སོ། ། འཕགས་ལམ་ཡན་ལག་གི་མཚན་ཉིད། ཡོངས་སུ་གཅོད་པ་ལ་སོགས་པའི་སྒོ་ནས་བདག་མེད་མངོན་སུམ་དུ་རྟོགས་པའི་ཡན་ལག་ཏུ་གྱུར་པ། དབྱེ་ན་ཡང་དག་པའི་ལྟ་བ་འཕགས་པའི་ལམ་ཡན་ལག་ལ་སོགས་པ་བརྒྱད། ས་མཚམས་མཐོང་ལམ་རྗེས་ཐོབ་ནས་སངས་རྒྱས་ཀྱི་སའི་བར་ན་ཡོད་དོ། །གཉིས་པ་ལམ་ཤེས་དང་རྗེས་སུ་མཐུན་པའི་རྣམ་པ་ལ་སུམ་ཅུ་རྩ་བཞི་ལས། རྣམ་ཐར་སྒོ་གསུམ་གྱི་མཚན་ཉིད༑ མི་རྟག་ལ་སོགས་བཅུ་དྲུག་རྟོགས་པའི་ཏིང་ངེ་འཛིན། ས་མཚམས་ལམ་ཐམས་ཅད་ན་ཡོད་དོ། །གཟུགས་ཅན་གཟུགས་ལ་ལྟ་བའི་རྣམ་ཐར་གྱི་མཚན་ཉིད། བསམ་གཏན་གྱི་དངོས་གཞིའི་སེམས་ལ་བརྟེན་ནས ་ རང་གི་ལུས་ལ་གཟུགས་ཀྱི་སྣང་བ་དང་བཅས་པའི་སྒོ་ནས་ཕྱི་རོལ་སྣོད་བཅུད་ཀྱི་གཟུགས་རྣམས་ལ་སྣ་ཚོགས་སུ་བལྟས་པས་སྤྲུལ་པའི་སྒྲིབ་པ་ལས་གྲོལ་བའི་རྣམ་གྲོལ་གྱི་ལམ།

སྡུག་པའི་རྣམ་ཐར་གྱི་མཚན་ཉིད། བསམ་གཏན་བཞི་པའི་དངོས་གཞིའི་སེམས་ལ་བརྟེན་ནས་རོ་གཅིག་པའི་འདུ་ཤེས་སྒོམ་པའི་གཟུགས་ཐམས་ཅད་སྡུག་པར་སྤྲུལ་པའི་སྒྲིབ་པ་ལས་གྲོལ་བའི ་ རྣམ་གྲོལ་གྱི་ལམ། ནམ་མཁའ་མཐའ་ཡས་ཀྱི་རྣམ་་་་་་ཐར་གྱི་མཚན་ཉིད། ནམ་མཁའ་མཐའ་ཡས་ཀྱི་ཏིང་ངེ་འཛིན་གྱི་རྣམ་གྲོལ་གྱི་ལམ་རྣམ་པར་དག་པ། ཐོག་མ་གསུམ་དེས་འགྲེའོ། འདུ་ཤེས་དང་ཚོར་བ་འགོག་པའི་རྣམ་ཐར་གྱི་མཚན་ཉིད། འགོག་པའི་སྙོམས་འཇུག་གང་ཞིག སྙོམས་འཇུག་ ལ་རོ་མྱང་གི་སྒྲིབ་པ་ལས་གྲོལ་བའི་ཆ། འགོག་པའི་སྙོམས་འཇུག་གི་མཚན་ཉིད། དགག་གཞི་རིག་ཙམ ་ གྱི་སྟེང་དུ་དགག་བྱ་ཡིད་ཀྱི་རྣམ་ཤེས་དང་ཉོན་ཡིད་འཁོར་ དང་བཅས་པ་བཀག་པའི་སྙོམས་འཇུག ཉན་ཐོས་ཀྱི་ལུགས་ཀྱིས་མཚན་ཉིད་འདི་མི་འདོད་ཀྱང་ཉན་ཐོས་གྱི་རྒྱུད་ལ་ཡོད་པའི་འགོག་པའི་སྙོམས་འཇུག་ནི་མཚན་ཉིད་འདི་དང་ལྡན་པ་ཁོ་ནའོ། །འདི་གནས་གྱུར་མ་ཐོབ་གོང་དུ་ཏིང་ངེ་འཛིན་མ་ཡིན་ལ་ཐོབ་ནས་ཏིང་ངེ་འཛིན་ཡིན་ནོ། །འགོག་པའི་སྙོམས་འཇུག་ཏིང་ངེ་འཛིན་ཡིན་པར་སྟོན་པ་དང༌། མ་ཡིན་པར་སྟོན་པའི་ལུང་རྣམས་ཀྱང་དེ་གཉིས་ལ་དགོངས་སོ། །ས་མཚམས་རྣམ་ཐར་དང་པོ་བདུན་ཐེག་ཆེན་གྱི་སྦྱོར་ལམ་དྲོད་ནས་ཐོབ། བརྒྱད་པ་ས་དང་པོ་ནས་ཐོབ། ཉན་ཐོས་ཀྱི་ཕྱིར་མི་འོང་ལུས་མངོན་བྱེད་དང༌། དགྲ་བཅོམ་གཉིས་ཀའི་ཆ་ལས་རྣམ་གྲོལ་ལ་བརྒྱད་ཀ་ཡོད། ཕྱིར་མི་འོང་དང་དགྲ་བཅོམ་གཞན་ལ་དང་པོ་བདུན་ཡོད་པ་སྲིད། རྒྱུན་ཞུགས་དང༌། ཕྱིར་འོང་ལ་བརྒྱད་ཀ་མི་སྲིད། བསེ་རུ་ལྟ་བུའི་རང་རྒྱལ་དགྲ་བཅོམ་ལ་བརྒྱད་ཀ་ཡོད། རང་རྒྱལ་དགྲ་བཅོམ་གཞན་ཅི་རིགས་སུ་ཡོད། གཉིས་ཀའི་ཆ་ལས་རྣམ་གྲོལ་ཐེག་ཆེན་ལམ་དུ་ཞུགས་པའི་ཐེག་ཆེན་ཚོགས་ལམ་པ་ལ་བརྒྱད་ཀ་ཡོད་དོ། །འཇིག་རྟེན་ལས་འདས་པའི་ལམ་ནི་ཞིབ་པར་སྙོམས་འཇུག་གསལ་རྒྱན་དུ་ལྟའོ། །སྤོང་བའི་ལམ་གྱི་མཚན་ཉིད། རང་གི་སྤང་བྱ་མཐོང་སྤང་གྱི་ས་བོན་དངོས་སུ་འཇོམས་པའི་ཆོས་བཟོད།（༡༢ན་）དབྱེ་ན་སྡུག་བསྔལ་ཆོས་བཟོད་སོགས་བཞི།

ཨ་བྷ་ཡའི་ལུགས་སོ། །ཕར་ཕྱིན་དྲུག་བཤད་ཟིན་ཏོ༑ ༑ཐབས་མཁས་ཕར་ཕྱིན་གྱི་མཚན་ཉིད། །མི་རྟོག་ཡེ་ཤེས་ཀྱིས་ཟིན་པའི་ཐབས་མཁས། སྨོན་ལམ་ཕར་ཕྱིན་གྱི་མཚན་ཉིད། མི་རྟོག་ཡེ་ཤེས་གྱིས་ཟིན་པའི་སྨོན་ལམ། སྟོབས་ཀྱི་ཕར་ཕྱིན་གྱི་མཚན་ཉིད། མི་རྟོག་ཡེ་ཤེས་ཀྱིས་ཟིན་པའི་གཞན་དོན་རླབས་ཆེན་སྒྲུབ་པའི་ནུས་པ། ཡེ་ཤེས་ཀྱི་ཕར་ཕྱིན་གྱི་མཚན་ཉིད། མི་རྟོག་ཡེ་ཤེས་ཀྱིས་ཟིན་པའི་ཐོས་བསམ་གྱི་ཤེས་རབ་བོ། །གསུམ་པ་ཐུན་མོང་མིན་པ་རྣམ་མཁྱེན་གྱི་རྣམ་པ་ལ་སུམ་ཅུ་རྩ་དགུ་ལས། དང་པོ་སྟོབས་ཀྱི་མཚན་ཉིད༑ ལས་རྒྱུ་འབྲས་དང་ཐེག་པ་གསུམ་གྱི་གནས་ལུགས་ཕྱིན་ཅི་མ་ལོག་པར་མཁྱེན་ནས་དེ་དག་ལ་ཕྱིན་ཅི་ལོག་ཏུ་འཛིན་པའི་བདུད་བཞི་འཇོམས་པའི་ཡེ་ཤེས་མཐར་ཐུག དབྱེ་ན་བཅུ་ལས། དང་པོ་ནི། དགེ་བ་ལ་འབྲས་བུ་ཡིད་དུ་འོང་བ་འབྱུང་མི་དགེ་བ་ལས་འབྲས་བུ་ཡིད་དུ་མི་འོང་བར་རྟོགས་ནས་སྟོན་པའི་ཡེ་ཤེས་མཐར་ཐུག་གོ །དེ་བཞིན་དུ་གཉིས་པ་ནི། དགེ་བ་ལས་དགེ་བ་སྤྱོད་པ་པོ་རང་ཉིད་ལ་འབྲས་བུ་འོང་བ་འབྱུང་མི་དགེ་བ་ལས་མི་དགེ་བ་སྤྱོད་པ་པོ་ཉིད་ལ་འབྲས་བུ་ཡིད་དུ་མི་འོང་བ་འབྱུང་བར་རྟོགས་པའོ། །གསུམ་པ་ནི། སེམས་ཅན་ཐམས་ཅད་ཀྱི་བསམ་པ་ཇི་ལྟ་བ་བཞིན་མཁྱེན་པའོ། །བཞི་པ་ནི། གདུལ་བྱ་ཡོད་པའི་འཇིག་རྟེན་གྱི་ཁམས་ཐམས་ཅད་མཁྱེན་པའོ། །བྱང་སར་ཐེག་པ་གསུམ་གྱི་རིགས་ཐམས་ཅད་ཇི་ལྟ་བ་བཞིན་དུ་མཁྱེན་པ་ལ་བཤད། ལྔ་པ་ནི༑ སེམས་ཅན་ཐམས་ཅད་ཀྱི་དབང་པོ་རྣོ་རྟུལ་མཁྱེན་པའོ། །དྲུག་པ་ནི། བདེ་འགྲོ་ངན་འགྲོ་བྱང་ཆུབ་གསུམ་གྱི་ལམ་ཐམས་ཅད་ཇི་ལྟ་བ་བཞིན་དུ་མཁྱེན་པའོ༑ ༑བདུན་པ་ནི། ཉོན་མོངས་ཅན་གྱི་བསམ་གཏན་གཟུགས་མེད་དང༌། ཉོན་མོངས་ཅན་མ་ཡིན་པའི་བསམ་གཏན་གཟུགས་མེད་ཇི་ལྟ་བ་བཞིན་མཁྱེན་པ་གཞན་ལ་བསྟན་ནས་ཉོན་མོངས་ཅན་གྱི་བསམ་གཏན་གཟུགས་མེད་ལ་ཐར་པར་རློམ་པ་སེལ་བའོ། །ཉོན་མོངས་ཅན་ཡིན་མིན་ཡང་སྙོམས་འཇུག་གསལ་རྒྱན་དུ་བལྟའོ༑

༑བརྒྱད་པ་དགུ་པ་བཅུ་པ་གསུམ་རིམ་པ་ལྟར་སངས་རྒྱས་ཀྱི་སའི་སྔོན་གྱི་གནས་རྗེས་སུ་དྲན་པ་དང༌། ལྷའི་མིག་དང༌། ཟག་པ་ཟད་པར་ཤེས་པའོ༑ ༑སྟོབས་ཀྱི་གཞོམ་བྱ་བདུད་བཞི་ནི། ཐབས་དང༌། སྐྱབས་དང༌། དག་པ་དང༌། ཐེག་ཆེན་གྱི་ངེས་འབྱུང་ལ་སླུ་བའི་བདུད་དོ། །དང་པོ་ནི། འབྲས་བུ་བདེ་སྡུག་ལ་རྒྱུ་དགེ་སྡིག་སྔོན་དུ་སོང་བ་མེད་པར་འཛིན་པ་སྟེ། འདི་ནི་སྟོབས་དང་པོས་འཇོམས་སོ། །གཉིས་པ་ནི། སྤྱིར་དགེ་སྡིག་ལས་བདེ་སྡུག་འབྱུང་ཡང༌། དབང་ཕྱུག་ལ་སོགས་པས་གཞན་གྱི་དགེ་སྡིག་གི་འབྲས་བུ་བདེ་སྡུག་གཞན་ལ་བསྒྱུར་དུ་ཡོད་པར་འཛིན་པ་སྟེ། འདི་ནི་སྟོབས་གཉིས་པས་འཇོམས་སོ། །གསུམ་པ་ནི། འཇིག་རྟེན་པའི་བསམ་བཏན་གཟུགས་མེད་ཀྱི་སེམས་ཐོབ་པ་ལ་ཐར་པ་ཐོབ་པར་འཛིན་པ་སྟེ། འདི་ནི་སྟོབས་བདུན་པས་འཇོམས་སོ། །བཞི་པ་ནི༑ ཐེག་པ་ཆེན་པོའི་རིགས་ཅན་ཐེག་དམན་དུ་ལྟུང་བ་སྟེ། འདི་ནི་སྟོབས་ལྷག་མ་བདུན་གྱིས་འཇོམས་སོ། །མི་འཇིགས་པའི་མཚན་ཉིད། རང་ཉིད་དོན་གཉིས་མཐར་（༡༢བ་）ཕྱིན་པར་མཁྱེན་ནས་གཞན་ལ་བག་མི་ཚ་བའི་ཡེ་ཤེས། དབྱེ་ན་བཞིའོ། །སོ་སོ་ཡང་དག་པར་རིག་པའི་མཚན་ཉིད། བཤད་བྱ་དང་འཆད་བྱེད་ཐམས་ཅད་ཐོགས་པ་མེད་པར་མཁྱེན་པའི་ཡེ་ཤེས། དབྱེ་ན་བཞིའོ། །སངས་རྒྱས་ཀྱི་ཆོས་མ་འདྲེས་པའི་མཚན་ཉིད། དེ་པའི་སྐུ་དང་གསུང་དང་ཐུགས་དང་འཕྲིན་ལས་ཀྱི་ཡོན་ཏན་གང་ཞིག ཉན་རང་དང་ཐུན་མོང་མ་ཡིན་པ། དབྱེ་ན་བཅོ་བརྒྱད་དོ། །སྟོབས་བཅུ་ནས་འདིའི་བར་རྗེས་མཐུན་པ་བྱང་འཕགས་ལའང་ཡོད་ཅིང༌། སོ་རིག་བཞི་ཉན་ཐོས་ལའང་ཡོད་པར་བཤད་དོ། །དེ་བཞིན་ཉིད་ཀྱི་རྣམ་པ་ནི་ངོ་བོ་ཉིད་ཀྱི་སྐུ་རང་བྱུང་གི་རྣམ་པ་དང༌། སངས་རྒྱས་ཀྱི་རྣམ་པ་ནི་རྣམ་མཁྱེན་གྱི་ཡེ་ཤེས་སྔ་མ་ནི་སྲིད་པ་ཐ་མ་པའི་ཚེ་སློབ་དཔོན་གཞན་ལ་མ་ལྟོས་པར་ཤེས་བྱ་ཐམས་ཅད་ལ་དབང་བསྒྱུར་ནུས་པའི་ཆ་ནས་བཞག་ལ། ཕྱི་མ་ནི་ཆོས་ཐམས་ཅད་མཁྱེན་པའི་ཆ་ནས་བཞག་གོ །མདོར་ན་རྣམ་མཁྱེན་གྱི་རྣམ་པ་བརྒྱ་དང་བཅུའོ།

།བརྒྱ་དང་བཅུ་པོ་ཐམས་ཅད་ལམ་བདེན་གྱི་རྣམ་པར་བཤད་པ་ནི་ཕལ་ཆེ་བའི་དབང་དུ་བྱས་པ་སྟེ། དེ་བཞིན་ཉིད་ཀྱི་རྣམ་པ་འགོག་བདེན་ཡིན་པས་སོ། །དོན་རྣམ་གྱི་ས་མཚམས་ཤེས་བྱ་ཐམས་ཅད་ལ་ཡོད། ཤེས་རྣམ་ནི་དོན་རྣམ་བརྒྱ་བདུན་ཅུ་རྩ་གསུམ་པོ་མངོན་སུམ་དུ་རྟོགས་པའི་ཡེ་ཤེས་བརྒྱ་བདུན་ཅུ་རྩ་གསུམ་སྟེ་ས་མཚམས་འཕགས་པ་བཞིའི་རྒྱུད་ཁོ་ན་ལ་ཡོད་དོ། །ཆོས་གཉིས་པ་ལ་ཞར་བྱུང་སྦྱོར་བ་པོ་གང་ཟག་གི་མཚན་ཉིད། སྔོན་ཚོགས་བསགས་པས་ཡུམ་ཉན་པ་ལ་སོགས་པའི་སྣོད་དུ་རུང་བའི་གང་ཟག དབྱེ་ན་སྦྱོར་བའི་གཞུང་ཉན་པ་དང༌། གཞུང་གི་ཚིག་བློ་ལ་ལེན་པ་དང༌། དོན་མི་བརྗེད་པར་འཛིན་པ་དང༌། ཚུལ་བཞིན་ཡིད་ལ་བྱེད་པའི་སྣོད་བཞིའོ། །ས་མཚམས་དང་པོ་གཉིས་ལམ་ལ་མ་ཞུགས་པ་ལའང་ཅུང་ཟད་ཡོད་པར་མངོན་ཞིང༌། ཕལ་ཆེར་ཚོགས་ལམ་ཆུང་ངུ་ནས་རྒྱུན་མཐའི་བར་ན་ཡོད་དོ། ། སྦྱོར་བའི་མཚན་ཉིད། མཁྱེན་པ་གསུམ་གྱི་རྣམ་པ་རྣམས་བསྡུས་ཏེ་སྒོམ་པའི་རྣལ་འབྱོར། དབྱེ་ན་རང་བཞིན་གྱི་སྦྱོར་བ་ལྔ་དང༌། གནས་སྐབས་ཀྱི་སྦྱོར་བ་བཅོ་ལྔ་སྟེ་ཉི་ཤུའོ། །རང་བཞིན་གྱི་སྦྱོར་བ་ལྔ་ལ། དང་པོ་གནས་པ་བཀག་པའི་སྦྱོར་བའི་མཚན་ཉིད། ཡུལ་གཟུགས་སོགས་ལ་ཞེན་པ་བཀག་ནས་སྒོམ་པའི་རྣལ་འབྱོར། སྦྱོར་བ་བཀག་པའི་སྦྱོར་བའི་མཚན་ཉིད། ཡུལ་སྦྱོར་བ་ལ་ཞེན་པ་བཀག་ནས་སྒོམ་པའི་རྣལ་འབྱོར། ཟབ་པའི་སྦྱོར་བའི་མཚན་ཉིད། གཞིའི་ཆོས་ཉིད་ཟབ་པར་རྟོགས་ནས་སྒོམ་པའི་རྣལ་འབྱོར། གཏིང་དཔག་དཀའ་བའི་སྦྱོར་བའི་མཚན་ཉིད། ལམ་གྱི་ཆོས་ཉིད་གཏིང་དཔག་དཀའ་བར་རྟོགས་ནས་སྒོམ་པའི་རྣལ་འབྱོར། ཚད་མེད་པའི་སྦྱོར་བའི་མཚན་ཉིད། རྣམ་པའི་ཆོས་ཉིད་ཚད་མེད་པར་རྟོགས་ནས་སྒོམ་པའི་རྣལ་འབྱོར། འདི་ལྔ་ངོ་བོ་གཅིག་ལ་ལྡོག་པ་ཐ་དད་པར་ཐེག་ཆེན་ཚོགས་ལམ་ཆུང་ངུ་ནས་རྒྱུན་མཐའི་བར་ཐམས་ཅད་ན་ཡོད་དོ། །གནས་སྐབས་ཀྱི་སྦྱོར་བ་བཅོ་ལྔ་ལ། ཚེགས་ཆེན་ཡུན་རིང་རྟོགས་པའི་སྦྱོར་བའི་མཚན་ཉིད།

ཆོས་དབྱིངས་ལ་དངངས་སྐྲག་སྐྱེ་སྲིད་པའི་རྣལ་འབྱོར། འདི་ཐེག་ཆེན་ཚོགས་ལམ་ཉིད་ན་ཡོད་དོ། །ལུང་བསྟན་པའི་སྦྱོར་བའི་མཚན་ཉིད། ཆོས་དབྱིངས་ལ་དངངས་སྐྲག་མེད་པར་བསྒོམས་པས་བྱང་ཆུབ་ཏུ་ལུང་བསྟན་པ་དང་ཉེ་བར་གྱུར་པའི་དྲོད་ཀྱི་རྣལ་འབྱོར། ཕྱིར་མི་ལྡོག་པའི་སྦྱོར་བའི་མཚན་ཉིད། གནས་སྐབས་ཐམས་ཅད་དུ་སྦྱོར་བ་དང་མི་འབྲལ་བའི་རྩེ་མོའི་རྣལ་འབྱོར། ངེས་པར་འབྱུང་བའི་སྦྱོར་བའི་མཚན་ཉིད། འཁོར་བ་དང་（༡༣ན་）ས་གཉིས་ཡིད་ལ་བྱེད་པས་མི་བརྫི་བའི་བཟོད་པའི་རྣལ་འབྱོར། བར་ཆད་མེད་པའི་སྦྱོར་བའི་མཚན་ཉིད། སྦྱོར་བ་རྒྱུན་ལྡན་དུ་སྒོམ་པས་མཐོང་ལམ་དང་ཉེ་བར་ཤེས་པའི་ཆོས་མཆོག་གི་རྣལ་འབྱོར། བྱང་ཆུབ་ཉེ་བའི་སྦྱོར་བའི་མཚན་ཉིད། ཟག་མེད་ཀྱི་ཆོས་གསར་དུ་ཐོབ་པའི་ས་དང་པོའི་རྣལ་འབྱོར། བྱང་ཆུབ་མྱུར་བའི་སྦྱོར་བའི་མཚན་ཉིད། མྱུར་དུ་སྐུ་གསུམ་འགྲུབ་པར་བྱེད་པའི་ས་གཉིས་པ་ནས་བདུན་པའི་བར་གྱི་རྣལ་འབྱོར། དེ་དག་གིས་ས་མཚམས་ མཚན་ཉིད་ཀྱི་ཚིག་ཟུར་ལས་ཤེས་སོ། །གཞན་དོན་གྱི་སྦྱོར་བའི་མཚན་ཉིད།

ཆོས་ཀྱི་འཁོར་ལོ་བསྐོར་བར་ནུས་པའི་དག་པ་སའི་རྣམ་འབྱོར། འཕེལ་འགྲིབ་ མེད་པའི་སྦྱོར་བའི་མཚན་ཉིད། ཆོས་ཐམས་ཅད་དོན་དམ་པར་འཕེལ་འགྲིབ་མེད་པར་རྟོགས་ནས་སྒོམ་པའི་དག་པ་སའི་རྣལའབྱོར། ཆོས་དང་ཆོས་མིན་སོགས་མི་མཐོང་གི་སྦྱོར་བའི་མཚན་ཉིད། དགེ་སྡིག་ལ་སོགས་པའི་ཆོས་ཐམས་ཅད་བདེན་པར་མ་དམིགས་པར་རྟོགས་ནས་སྒོམ་པའི་དག་པ་སའི་རྣལ་འབྱོར། གཟུགས་སོགས་བསམ་མི་ཁྱབ་མི་མཐོང་གི་སྦྱོར་བའི་མཚན་ཉིད། །གཟུགས་ སོགས་ཀྱི་ཆོས་དབྱིངས་ལ་ཅིར་ཡང་མི་རློམ་པའི་དག་པ་སའི་རྣལ་འབྱོར། རྣམ་པར་མི་རྟོག་པའི་སྦྱོར་བའི་མཚན་ཉིད། གཟུགས་སོགས་ཆོས་ཐམས་ཅད་ཀྱི་མཚན་མཚོན་གཞི་གསུམ་ལ་མ་ཞེན་པར་སྒོམ་པའི་དག་པ་སའི་རྣལ་འབྱོར། དེ་ ལྔ་ས་བརྒྱད་པ་ནས་ཐོབ་བོ། །འབྲས་བུ་རིན་ཆེན་སྦྱིན་བྱེད་ཀྱི་སྦྱོར་བའི་མཚན་ཉིད༑ མཛད་པ་བཅུ་གཉིས་ཀྱི་ཚུལ་བསྟན་ནས་གདུལ་བྱ་དཔག་ཏུ་མེད་པ་སྐལ་བ་དང་མཚམས་པར་ཐེག་པ་གསུམ་གྱི་འབྲས་བུ་ལ་འགོད་པར་ནུས་པའི་དག་པ་སའི་སྒྲུབ་པ། འདི་ས་དགུ་པ་ནས་ཐོབ། རྣམ་པར་དག་པའི་སྦྱོར་བའི་མཚན་ཉིད༑ སྒྲིབ་གཉིས་ཀྱི་བག་ཆགས་དག་པར་བྱེད་པའི་སྒྲུབ་པ་མཐར་ཐུག འདི་རྒྱུན་མཐར་ཐོབ། ས་མཚམས་ཀྱི་སྦྱོར་བའི་མཚན་ཉིད། བདུད་ལས་ཀྱིས་མི་ཚུགས་པ་དོན་དུ་དུས་ཚིགས་ཀྱི་ཡི་དམ་བླངས་ནས་སྒྲུབ་པའི་རྣལ་འབྱོར། འདི་ཚོགས་ལམ་ཆུང་ངུ་ནས་ས་བདུན་པ་མན་ཆད་ན་ཡོད་དོ། །ཆོས་གསུམ་པ་སྦྱོར་བའི་ཡོན་ཏན་གྱི་མཚན་ཉིད། སྦྱོར་བ་ལས་ཐོབ་པར་བྱ་བའི་ཕན་ཡོན། དབྱེ་ན་གཉིས་ལས། སྦྱོར་བའི་གནས་སྐབས་ཀྱི་ཡོན་ཏན་གྱི་མཚན་ཉིད། སྦྱོར་བ་ལས་གནས་སྐབས་སུ་ཐོབ་པའི་ཕན་ཡོན། འདི་ཚོགས་ལམ་ཆུང་ངུ་ནས་རྒྱུན་མཐའི་བར་ཐམས་ཅད་ན་ཡོད་དོ། །སྦྱོར་བའི་མཐར་ཐུག་གི་ཡོན་ཏན་གྱྀ་མཚན་ཉིད༑ སྦྱོར་བ་ལས་མཐར་ཐུག་ཏུ་ཐོབ་པའི་ཕན་ཡོན། འདི་སངས་རྒྱས་ཀྱི་སར་ཡོད། གཞུང་ནས་བཤད་པའི་བཅུ་བཞི་པོ་རྣམས་ནི་འགའ་ཞིག་གནས་སྐབས་ཀྱི་ཡིན་ལ་འགའ་ཞིག་མཐར་ཐུག་གི་ཡིན་ནོ།

། ཆོས་བཞི་པ་སྦྱོར་བའི་སྐྱོན་གྱྀ་མཚན་ཉིད། སྦྱོར་བ་ལ་བར་དུ་གཅོད་པའི་བདུད་ལས། དབྱེ་ན་འདིར་ཞེ་དྲུག་གསུངས་ལ། ཐེག་ཆེན་གྱི་མདོ་གཞན་ལས་བདུད་ལས་གསུངས་པ་རྣམས་ཀྱང་ཤེས་ནས་སྤང་བར་བྱ་བ་ཉིད་ཡིན་ནོ༑ ༑ས་མཚམས་གཙོ་ཆེར་ཚོགས་སྦྱོར་ན་ཡོད་ཅིང༌། ས་བདུན་པ་མན་ཆད་ནའང་ཕྲ་བ་ཡོད་དེ་རང་དོན་གྱི་ཞེན་འཁྲིས་ཡོད་པས་སོ། །ས་བརྒྱད་པ་ཡན་ཆད་ན་མེད་དེ་ངར་འཛིན་གནས་འགྱུར་བས་སོ། ། ཆོས་ལྔ་བ་སྦྱོར་བའི་མཚན་ཉིད་གྱི་མཚན་ཉིད། སྦྱོར་བའི་ནུས་པའམ་རང་བཞིན་མཚོན་བྱེད། དབྱེ་ན་གཉིས་ལས་དང་པོ་བྱེད་སྒྲུབ་ཀྱྀ་མཚན་ཉིད། རང་རྒྱུ་སྦྱོར་བ་ལ་རང་སྐྱེད་པའི་ནུས་པ་ཡོད་པར་མཚོན་བྱེད། དབྱེ་ན་གསུམ་ལས༑ དང་པོ་ཤེས་པའི་མཚན་ཉིད་ཀྱི་མཚན་ཉིད། གཞི་ལམ་རྣམ་གསུམ་བདེན་པའི་རང་བཞིན་མེད་པར་རྟོགས་པའི་བློ་གང་ཞིག རང་རྒྱུ་མཁྱེན་གསུམ་གྱི་སྦྱོར་བ་ལ་རང་སྐྱེད་པའི་ནུས་པ་ཡོད་པར་མཚོན་བྱེད། དབྱེ་ན་གསུམ་ལས། དང་པོ་གཞི་ཤེས་ཀྱི་ཤེས་མཚན་གྱྀ་མཚན་ཉིད། གཞི་བདེན་པའི་རང་བཞིན་མེད་པར་རྟོགས་པའི་བློ་གང་ཞིག རང་རྒྱུད་གཞི་ཤེས་ཀྱི་སྦྱོར་བ་ལ་རང་སྐྱེད་པའི་ནུས་པ་ཡོད་པར་མཚོན་བྱེད། གཉིས་པ་ལམ་ཤེས་ཀྱི་ཤེས་མཚན་དང༌། གསུམ་པ་རྣམ་མཁྱེན་ཤེས་མཚན་ཡང་དེས་འདྲེ་ཞིང༌། དེ་གསུམ་རེ་རེ་ལ་དབྱེ་ན་བཅུ་དྲུག་བཅུ་དྲུག་ཏུ་ཡོད་ཅིང༌། ས་མཚམས་གཙོ་བོར་སངས་རྒྱས་ཀྱི་ས་ན་ཡོད་ལ། ཕལ་པའི་ཚུལ་གྱིས་ཚོགས་ལམ་འབྲིང་ཡན་ཆད་ཐམས་ཅད་ན་ཡོད་དོ། །ཁྱད་མཚན་དང༌། ཤེས་མཚན་ཡང་དེ་དང་འདྲའོ། ། གཉིས་པ་ཁྱད་མཚན་གྱི་མཚན་ཉིད། ཐེག་དམན་ལས་ཁྱད་པར་དུ་འཕགས་པའི་ཆོས་གང་ཞིག རང་རྒྱུ་ལམ་ཤེས་རྣམ་མཁྱེན་གྱི་སྦྱོར་བ་ལ་རང་སྐྱེད་པའི་ནུས་པ་（༡༣བ་）ཡོད་པར་མཚོན་བྱེད། དབྱེ་ན་བཅུ་དྲུག་གོ །གསུམ་པ་བྱེད་མཚན་གྱི་མཚན་ཉིད། གཞན་དོན་སྒྲུབ་པའི་ནུས་པ་གང་ཞིག རང་རྒྱུ་མཁྱེན་གསུམ་གྱི་སྦྱོར་བ་ལ་རང་སྐྱེད་པའི་ནུས་པ་ཡོད་པར་མཚོན་བྱེད།

དབྱེ་ན་བཅུའོ༑ ༑གཉིས་པ་ལས་སྒྲུབ་ཀྱི་མཚན་ཉིད། སྦྱོར་བའི་རང་བཞིན་མཚོན་བྱེད་གང་ཞིག སྦྱོར་བའི་སྤངས་རྟོགས་དང་སེམས་བསྐྱེད་ཀྱི་ཡོན་ཏན་གང་རུང་ཡིན་པ་དབྱེ་ན་བཅུ་དྲུག ས་མཚམས་ཐེག་ཆེན་ཚོགས་ལམ་ཆུང་ངུ་ནས་རྒྱུན་མཐའི་བར་ན་ཡོད། སངས་རྒྱས་ཀྱི་ས་ན་མཁྱེན་པའི་ངོ་བོ་ཙམ་ཡོད་ཀྱི་འདིའི་སྐབས་ཀྱི་ལས་སྒྲུབ་མཚན་ཉིད་པ་མེད་དོ། ། ཆོས་དྲུག་པ་ལ། སྤྱིར་ཐར་པ་ཆ་མཐུན་གྱྀ་མཚན་ཉིད། མྱང་འདས་ལ་ཕན་འདོགས་བྱེད་ཀྱི་དགེ་རྩ་དགེ ངེས་འབྱེད་ཆ་མཐུན་མ་སྐྱེས་གོང་གིས་བསྡུས་པ༑ ཉན་ཐོས་ཀྱི་ཐར་པ་ཆ་མཐུན་གྱི་མཚན་ཉིད། ཉན་ཐོས་ཀྱི་མྱང་འདས་ལ་ཕན་འདོགས་བྱེད་གང་ཞིག་ཉན་ཐོས་ཀྱི་ངེས་འབྱེད་ཆ་མཐུན་མ་སྐྱེས་གོང་གི་དགེ་རྩ་ཡིན་པ། རང་རྒྱལ་གྱི་ཐར་པ་ཆ་མཐུན་ཡང་དེས་འདྲེ་ཞིང༌། སྐབས་སུ་བབ་ པར་ཐེག་ཆེན་གྱི་ཐར་པ་ཆ་མཐུན་གྱི་མཚན་ཉིད། རྫོགས་པའི་བྱང་ཆུབ་ལ་ཕན་འདོགས་བྱེད་ཀྱི་དགེ་བ་གང་ཞིག དབང་པོའི་རིམ་མ་གྱུར་པ། དབྱེ་ན། དད་པ༑ བརྩོན་འགྲུས། དྲན་པ། ཏིང་ངེ་འཛིན། ཤེས་རབ་ཀྱི་བདག་ཉིད་ཀྱི་ཐར་པ་ཆ་མཐུན་ལྔའོ། །དེ་ཉིད་གསུམ་དུ་འགྱུར་ཏེ། གནས་སྐབས་ཐེག་ཆེན་དུ་རིགས་ངེས་པའི་བྱང་སེམས་ལས་དང་པོ་པའི་དད་སོགས་ཐར་པ་ཆ་མཐུན་ཆེན་པོ་དང༌། གནས་སྐབས་ཐེག་དམན་དུ་རིགས་ངེས་པའི་བྱང་སེམས་ལས་དང་པོ་པའི་དད་སོགས་ཐར་པ་ཆ་མཐུན་ཆུང་དུ་དང༌། གནས་སྐབས་གང་དུའང་རིགས་མ་ངེས་པའི་བྱང་སེམས་ལས་དང་པོ་པའི་དད་སོགས་ཐར་པ་ཆ་མཐུན་འབྲིང་སྟེ་དེ་དག་གོ །མདོ་དང་འཕགས་པ་གྲོལ་སྡེའི་དགོངས་པའོ། །སློབ་དཔོན་ལྟར་ན་ཐར་ཆ་ལ་དབྱེ་ན། ལས་དང་པོ་པའི་དད་སོགས་ལྔ། དེ་ཉིད་གཉིས་སུ་འགྱུར་ཏེ་ཐེག་པ་གཞན་གྱིས་བར་མ་ཆོད་པར་རྫཽགས་པའི་བྱང་ཆུབ་ཐོབ་ནུས་པའི་དད་སོགས། ཐར་ཆ་ཆེན་པོ་དང༌། ཐེག་པ་གཞན་གྱིས་བར་མ་ཆོད་པར་རྫོགས་པའི་བྱང་ཆུབ་ཐོབ་མི་ནུས་པའི་ཐར་ཆ་ཆུང་ངུའོ། །ཞེས་དངོས་སུ་བསྟན་པས་ཤུགས་ལ་ཐར་ཆ་ཆུང་དུ་དེ་ཉིད་ལ་གཉིས་ལས།

ཐར་ཆ་འབྲིང་པོ་རང་རྒྱལ་གྱི་དད་སོགས་ཀྱིས་རང་རྒྱལ་གྱི་བྱང་ཆུབ་ཐོབ་ནུས་ལ། ཆུང་ངུ་ཉན་ཐོས་ཀྱི་དད་སོགས་ཀྱིས་ཉན་ཐོས་ཀྱི་བྱང་ཆུབ་ཐོབ་ནུས་སོ་ཞེས་བསྟན་པར་བཞེད་དོ། །ཡང་ན། ཐར་ཆ་ལ་དབྱེ་ན་ཚོགས་ལམ་ཆུང་འབྲིང་ཆེ་གསུམ་མོ། །ས་མཚམས་ཀྱང་དེ་ཉིད་ན་ཡོད་དོ། །ཆོས་བདུན་པ་ལ། སྤྱིར་ངེས་འབྱེད་ཆ་མཐུན་གྱྀ་མཚན་ཉིད། རང་འབྲས་མཐོང་ལམ་ལ་ཕན་བྱེད་ཀྱི་འཇིག་རྟེན་པའི་དགེ་བ་གང་ཞིག ཐར་ཆ་མཐུན་རྫོགས་པའི་རྗེས་ལ་བྱུང་བ། ཉན་ཐོས་ཀྱི་ངེས་འབྱེད་ཆ་མཐུན་གྱི་མཚན་ཉིད༑ ཉན་ཐོས་ཀྱི་མཐོང་ལམ་ལ་ཕན་བྱེད་ཀྱི་དགེ་བ་གང་ཞིགཉན་ཐོས་ཀྱི་ཐར་པ་ཆ་མཐུན་རྫོགས་པའི་རྗེས་ལ་བྱུང་བ། དབྱེ་ན་དྲོད་རྩེ་བཟོད་པ་གསུམ་ལ་ཆུང་འབྲིང་ཆེན་པོ་གསུམ་གསུམ། ཆོས་མཆོག་ལ་སྐད་ཅིག་མ་གཅིག་གོ །རང་རྒྱལ་ངེས་འབྱེད་ཆ་མཐུན་དེས་འདྲེ་ཞིང༌། སྐབས་སུ་བབས་པ་འདིར་སྨོས་ཐེག་ཆེན་ངེས་འབྱེད་ཆ་མཐུན་གྱི་མཚན་ཉིད། ཐེག་ཆེན་ཚོགས་ལམ་ལ་ཕན་བྱེད་ཀྱི་དགེ་བ་ཐེག་ཆེན་གྱི་ཚོགས་ལམ་རྫོགས་པའི་རྗེས་ཀྱི་དགེ་བ་གང་ཞིག སེམས་ཅན་ལ་དམིགས་པའི་རྣམ་པ་ཁྱད་པར་ཅན་དང་ལྡན་པ། དབྱེ་ན། དྲོད་ཆུང་འབྲིང་ཆེ་གསུམ་གྱི་རྗེས་ཐོབ་ཀྱིས་བསྡུས་པ་མཉམ་པ་དང་བྱམས་པའི་སེམས་ལ་སོགས་པ་བསམ་པ་ཕུན་སུམ་ཚོགས་པ་བཅུ་དང༌། རྩེ་མོ། བཟོད་པ། ཆོས་མཆོག་རྣམས་རེ་རེ་ལ་ཆུང་འབྲིང་ཆེན་པོ་གསུམ་གསུམ་ཡོད་པའི་རྗེ་ཐོབ་རྣམས་ཀྱིས་རིམ་པ་ལྟར་བསྡུས་པ་བདག་གིས་དགེ་བཅུ་ལ་གནས་ནས་གཞན་ཡང་དགེ་བ་བཅུ་ལ་འགོད། བསྔགས་མཐུན་པས་དགའ་བར་བྱེད་པ་སོགས་སྦྱོར་བ་ཕུན་སུམ་ཚོགས་པ་དགུ་སྟེ་བསམ་སྦྱོར་ཕུན་སུམ་ཚོགས་པ་བཅུ་དགུའོ། །ཆོས་བརྒྱད་ལ་སློབ་པ་ཕྱིར་མི་ལྡོག་པ་དགེ་འདུན་གྱི་མཚན་ཉིད། ཐེག་དམན་དུ་མི་ལྟུང་བར་ངེས་པའི་རྟགས་དང་ལྡན་པའི་བྱང་སེམས། དབྱེ་ན། སྦྱོར་ལམ་པ། མཐོང་ལམ་པ། སྒོམ་ལམ་པ་ཕྱིར་མི་ལྡོག་པའི་དགེ་འདུན་གསུམ་མོ། །（༡༤ན་）དེ་གསུམ་གྱི་མཚན་ཉིད།

རིམ་པ་ལྟར་ངེས་འབྱེད་ཆ་མཐུན་ལ་གནས་པའི་སེམས་དཔའ་གང་ཞིག རང་ཉིད་ཐེག་དམན་དུ་མི་ལྟུང་བར་ངེས་པའི་རྟགས་ཉི་ཤུ་པོ་གང་རུང་དང་ལྡན་པ་དང༌། ས་དང་པོ་ལ་གནས་པའི་བྱང་སེམས་གང་ཞིག རང་ཉིད་གནས་སྐབས་ཐེག་དམན་དུ་མི་ལྟུང་བའི་རྟགས་གཟུགས་སོགས་འདུ་ཤེས་ལྡཽག་པ་སོགས་རྣམ་པ་བཅུ་དྲུག་པོ་གང་རུང་དང་ལྡན་པ་དང༌། སྒོམ་ལམ་ལ་གནས་པའི་སེམས་དཔའ་གང་ཞིག ཟབ་མོ་བརྒྱད་རྟོགས་པའི་མཉམ་བཞག་དང་རྗེས་སུ་མཐུན་པའི་ལུས་ངག་གི་ཐ་སྙད་ཁྱད་པར་ཅན་དང་ལྡན་པའོ། །ས་མཚམས་བྱང་ཆུབ་སེམས་དཔའ་དབང་པོ་རྣོ་ན་དྲོད་ནས་ཕྱིར་མི་ལྡོག་པའི་རྟགས་ཐོབ། དབང་པོ་འབྲིང་གིས་ས་དང་པོ་ནས་ཐོབ། ཤིན་ཏུ་རྟུལ་ཡང་ས་བརྒྱད་ལམ་ནས་ཐོབ་བོ༑ ༑ཚོགས་ལམ་ནའང་གནས་སྐབས་རྫཽགས་པའི་བྱང་ཆུབ་ལས་ཕྱིར་མི་ལྡོག་པ་ཡོད་ཀྱང་ཕྱིར་མི་ལྡོག་པར་ངེས་བྱེད་ཀྱི་རྟགས་རང་གཞན་ལ་མཐུན་སྣང་དུ་གྲུབ་པ་མེད་པས་ཕྱིར་མི་ལྡོག་གི་དགེ་འདུན་ནི་མ་བཞག་ཅེས་མཁས་པ་དག་གསུང༌༑ འགྲིག་ནས་སྦྱོར་ལམ་གྱིས་སྐབས་སུ་རྒྱུ་ཚོགས་གྲངས་ཚང་རྟགས་སུ་བཀོད་ནས་འབྲས་བུ་འབྱུང་རུང་དཔོག་པའི་རྟགས་སུ་བཤད། མཁས་པ་འགའ་ཞིག་ཐེག་ཆེན་སྦྱོར་ལམ་ཐོབ་པ་ལ་ཕྱིར་མི་ལྡོག་གི་རྟགས་ཐོབ་པས་ཁྱབ་པར་བཞེད་པར་སྣང་ངོ༌། །ཆོས་དགུ་པ་སྲིད་ཞི་མཉམ་ཉིད་ཀྱི་སྦྱོར་བའི་མཚན་ཉིད། རྣམ་ཀུན་ཁྱད་པར་ཅན་གང་ཞིག འཁོར་འདས་བདེན་པའི་རང་བཞིན་མེད་པར་མཚུངས་པར་སྒོམ་པའི་རྣལ་འབྱོར། དངོས་དང་ཀླན་ཀ་སྤང་བ་གཉིས་ཀྱིས་སྟོན། ས་མཚམས་རྣམ་ཀུན་ཁྱད་པར་ཅན་དང་མཚུངས་པར་ཕྱིར་མི་ལྡོག་གི་རྟགས་ཐོབ་པ་ནས་ཡོད་པར་བཞེད་དོ། ། ཆོས་བཅུ་པ་ཞིང་དག་པའི་སྦྱོར་བའི་མཚན་ཉིད། རྣམ་ཀུན་ཁྱད་པར་ཅན་གང་ཞིག སྣོད་བཅུད་ཀྱི་འཇིག་རྟེན་ཉེས་པ་མེད་ཅིང་ཡོན་ཏན་དང་ལྡན་པའི་རྒྱུར་སྒོམ་པའི་རྣལ་འབྱོར། དབྱེ་ན། སྣོད་དག་པ་དང༌། བཅུད་དག་པའི་སྦྱོར་བ་གཉིས༑ ས་མཚམས་སྔ་མ་དང་འདྲའོ། །ཆོས་བཅུ་གཅིག་པ་ཐབས་ལ་མཁས་པའི་སྦྱོར་བའི་མཚན་ཉིད།

རྣམ་ཀུན་ཁྱད་པར་ཅན་གང་ཞིག་ཡུལ་བཅུ་ལ་དུས་དང་དུས་མ་ཡིན་པ་ཤེས་པས་འཕྲིན་ལས་ཕུན་ཚོགས་ཀྱི་རྒྱུད་སྒོམ་པའི་རྣལ་འབྱོར། དབྱེ་ན་བཅུའོ། །ས་མཚམས་དག་པ་ས་གསུམ་ན་ཡོད། གཞན་དོན་བྱེད་པའི་དུས་དང་དུས་མིན་པ་ཤེས་པའི་སྦྱོར་བ་དེ་ཁོ་ན་ཡོད་པའི་ཕྱིར་རོ། །ཚིག་གསལ་ལས་ས་བཅུ་པ་ཉིད་ནས་ཡོད་པར་བཞེད་དོ། །མཁས་རློམ་བརྒྱ་ཡིས་སྔོན་ཆད་མ་ རྙ ེད་པའི། །མདོ་དང་འགྲེལ་པའི་སྙིང་པོ་བསྡུས་པ་འདི། །བླ་མའི་དྲིན་ཐོབ་ཁོ་བོས་མ་ཕྱེ་ན། །སྟོང་གསུམ་གསེར་གྱིས་བཀང་ཡང་གྲུབ་པར་དཀའ། །སྐབས་བཞི་པའི་དོན་ནི་བསྡུས་པ་ལེགས་པར་བཤད་ཟིན་ཏོ།། །། སྐབས་ལྔ་པ། རྩེ་སྦྱོར་བཤད་པ། རྩེ་སྦྱོར་གྱི་ཆོས་བརྒྱད་ལ། དང་པོ་དྲོད་ཀྱི་རྩེ་སྦྱོར་གྱི་མཚན་ཉིད། རྟགས་བཅུ་གཉིས་ཀྱིས་བསྡུས་སྒོམ་རབ་ཏུ་གྱུར་པར་མཚོན་པའི་དྲོད། དབྱེ་ན། ངོ་བོའི་སྒོ་ནས་ཆུང་འབྲིང་ཆེ་གསུམ། མཚོན་བྱེད་རྟགས་ཀྱི་སྒོ་ནས་བཅུ་གཉིས། ས་མཚམས་བྱང་སེམས་སྦྱོར་ལམ་དྲོད་ཉིད་ན་ཡོད། ཆོས་གཉིས་པ་རྩེ་མོའི་རྩེ་སྦྱོར་གྱི་མཚན་ཉིད། རྣམ་འཕེལ་བཅུ་དྲུག་གིས་དངོས་སུ་མཚོན་པའི་མཁྱེན་གསུམ་བསྡུས་སྒོམ་རབ་གྱུར་གང་ཞིག རང་འབྲས་བཟོད་པ་ཆུང་ངུའི་ཉེར་ལེན། དབྱེ་ན། ངོ་བོའི་སྒོ་ནས་ཆུང་འབྲིང་ཆེ་གསུམ༑ མཚོན་བྱེད་ཀྱི་སྒོ་ནས་བསོད་ནམས་རྣམ་པར་འཕེལ་བའི་ཡོན་ཏན་བཅུ་དྲུག ས་མཚམས་ཐེག་ཆེན་སྦྱོར་ལམ་རྩེ་མོ་ཉིད་ན་ཡོད། ཆོས་གསུམ་པ་བཟོད་པའི་རྩེ་སྦྱོར་གྱི་མཚན་ཉིད། སེམས་བརྟན་པའི་ཡོན་ཏན་གཉིས་ཀྱི་མཚོན་པའི་མཁྱེན་གསུམ་བསྡུས་སྒོམ་རབ་གྱུར་གང་ཞིག རང་འབྲས་ཆོས་མཆོག་ཆུང་ངུའི་ཉེར་ལེན། དབྱེ་ན་ངོ་བོའི་སྒོ་ནས་ཆུང་འབྲིང་ཆེ་གསུམ༑ མཚོན་བྱེད་ཀྱི་སྒོ་ནས་མཁྱེན་པ་གསུམ་གྱི་རྟོགས་པའི་རིགས་རང་རྒྱུད་ལ་རྫོགས་པར་བྱེད་པའི་བསྔོ་བ་བརྟན་པ་དང་གཞན་དོན་བྱེད་པའི་བསམ་སྦྱོར་བརྟན་པ་གཉིས་སོ། །ས་མཚམས་ཐེག་ཆེན་སྦྱོར་ལམ་བཟོད་པ་ཉིད་ན་ཡོད།

ཆོས་བཞི་པ་ཆོས་མཆོག་རྩེ་སྦྱོར་གྱི་མཚན་ཉིད། སེམས་དཔའ་བཞིའི་དགེ་བ་ལ་ཡིད་རང་དང་མཚུངས་ལྡན་གྱི་ཏིང་ངེ་འཛིན་གྱི་ངོ་བོར་གྱུར་པའི་ཆོས་མཆོག་བསོད་ནམས་མང་པོ་དང་ལྡན་པ། དབྱེ་ན། ངོ་བོའི་སྒོ་ནས་ཆུང་འབྲིང་ཆེ་གསུམ། མཚོན་བྱེད་ཏིང་ངེ་འཛིན་གྱི་འབྲས་བུ་ཚོགས་གཉིས། ས་མཚམས་ཐེག་ཆེན་སྦྱོར་ལམ་ཆོས་མཆོག་ཉིད་ན་ཡོད། ཆོས་ལྔ་པ་མཐོང་ལམ་རྩེ་སྦྱོར་གྱི་མཚན་ཉིད། ཀུན་བཏགས་སུ་གྱུར་པའི་གཟུང་འཛིན་གྱི་རྟོག་པའི་གཉེན་པོ་བྱང་ཆུབ་ཆེན་པོའི་རྒྱུ་ཚོགས་ཚང་བ་གང་ཞིག（༡༤བ་）ཕ་རོལ་ཏུ་ཕྱིན་པ་རེ་རེའི་ནང་དུདྲུག་དྲུག་ཚང་བའི་རྣམ་པ་ཅན་གྱི་མཉམ་བཞག་དང་རྣམ་ཐར་སྙོམས་འཇུག་སྒོམ་ཞིང་ཀུན་བྱང་གི་རྟེན་འབྲེལ་ལུགས་འབྱུང་ལུགས་ལྡོག་ལ་རྟོག་པའི་རྗེས་ཐོབ་ཀྱྀས་བསྡུས་པ། དེ་ལ་འདིར་སྨོས་འཇུག་པ་གཟུང་རྟོག་གི་མཚན་ཉིད། ཐེག་ཆེན་གྱི་ལམ་འབྲས་ལ་དོན་དམ་པར་འཇུག་ཡུལ་དུ་འཁྲུལ་བའི་བློ། དབྱེ་ན། ཡུལ་གྱི་དབང་གིས་དགུ ས་མཚམས་ཐེག་ཆེན་ཚོགས་སྦྱོར་རྗེས་ཐོབ་ན་མངོན་གྱུར་ཡོད། ས་བོན་མཉམ་བཞག་དུས་ནའང་ཡོད། འདིར་སྨོས་ལྡོག་པ་གཟུང་རྟོག་གི་མཚན་ཉིད། ཉན་རང་གི་ལམ་འབྲས་ལ་དོན་དམ་པར་དོར་བྱར་འཁྲུལ་བའི་བློ། དབྱེ་བ་ས་མཚམས་སྔ་མ་དང་འདྲའོ། །འདིར་སྨོས་རྫས་འཛིན་འཛིན་རྟོག་གི་མཚན་ཉིད། སོ་སོ་སྐྱེ་བོའི་འཛིན་པ་ལ་དོན་དམ་པར་རྫས་འཛིན་དུ་འཁྲུལ་བའི་བློ། དབྱེ་ན་ཡུལ་རྫས་འཛིན་དགུའི་དབྱེ་བས་རྟོག་པ་དགུའོ། །ས་མཚམས་ཡུལ་རྫས་འཛིན་སོ་སོ་སྐྱེ་བོ་ཐམས་ཅད་ལ་མངོན་གྱུར་ཡོད་ལ། ས་བོན་ཙམ་ཉན་རང་འཕགས་པ་སློབ་པ་དང་ས་བདུན་པ་མན་ཆད་ནའང་ཡོད་དོ། །རྫས་འཛིན་འཛིན་རྟོག་གི་ནི་ཐེག་ཆེན་གྱི་ཚོགས་སྦྱོར་རྫོགས་ནའང་ཡོད་དོ། །འདིར་རྟོག་པའི་ཡུལ་གྱི་ཡུལ་དགུ་ནི་ཐེག་ཆེན་གྱི་ལམ་འབྲས་བསྟན་པར་ཁ་ཅིག་བཞེད། སློབ་དཔོན་ལྟར་ན་དེའི་ངེས་པ་མཻད་དོ། །འདིར་སྨོས་བཏགས་འཛིན་འཛིན་རྟོག་གི་མཚན་ཉིད།

འཕགས་པའི་བཏགས་འཛིན་ལ་དོན་དམ་པར་བཏགས་འཛིན་དུ་འཁྲུལ་བའི་བློ། དབྱེ་ན་དགུུ་ས་མཚམས་ཡུལ་བཏགས་འཛིན་ནི་ཉན་རང་འཕགས་པ་ལ་ཡོད་པར་དག་ལྡན་ལས་བཤད། ས་བཅུའི་རྗེས་ཐོབ་ནའང་ཡོད་པར་མངོན་ནོ། །བཏགས་འཛིན་རྟོག་པ་ནི་ཐེག་ཆེན་ཚོགས་སྦྱོར་རྗེས་ཐོབ་ན་ཡོད་དོ། །མདོ་ལས་གཟུང་རྟོག་གཉིས་ཀྱི་སྐབས་སུ་གཉེན་པོ་དངོས་སུ་བསྟན། འཛིན་རྟོག་གཉིས་ཀྱི་སྐབས་སུ་རྟོག་པའི་ཡུལ་གྱི་ཡུལ་དངོས་སུ་བསྟན་ཏོ། །བྱང་ཆུབ་ཆེན་པོ་ལ་སྤྱིར་གནས་སྐབས་ཀྱི་དང་མཐར་ཐུག་གི་བྱང་ཆུབ་ཆེན་པོ་གཉིས། གནས་སྐབས་ཀྱི་བྱང་ཆུབ་ཆེན་པོ་ས་དང་པོ་ནས་ཡོད། མཐར་ཐུག་གི་བྱང་ཆུབ་ཆེན་པོ་སངས་རྒྱས་ཀྱི་ས་ཁོ་ན་ན་ཡོད། བྱང་ཆུབ་ཙམ་ཞིག་ཉན་རང་དགྲ་བཅོམ་ལའང་ཡོད། འདིར་ནི་གཙོ་བོ་མཐར་ཐུག་གི་བྱང་ཆུབ་ཆེན་པོ་ཉིད་ཡིན་ལ། དེའི་མཚན་ཉིད། སྒྲིབ་གཉིས་ཀྱི་དྲི་མ་གདོད་མ་ནས་ཟད་པ་དང་གདོད་མ་ནས་མི་སྐྱེ་བ་མངོན་སུམ་དུ་རྟོགས་པའི་ཡེ་ཤེས་མཐར་ཐུག དབྱེ་ན་སྐུ་བཞི་ཡོད་པར་ཚིག་གསལ་དུ་བཤད་ཀྱང་དངོས་སུ་ནི་རྟོགས་པ་ཡེ་ཤེས་ཆོས་ཀྱི་སྐུ་ཉིད་ཡིན་ནོ། །ཐེག་ཆེན་མཐོང་ལམ་ནི་དེའི་གཉེན་པོ་ཡིན་ལ་ལྷན་གཅིག་བྱེད་པའི་རྐྱེན་གསུམ་ནི་མཐོང་ལམ་པས་རང་གི་གདུལ་བྱ་མཐོང་ལམ་གྱི་རྟོགས་པ་ལ་བཀོད་པའི་སྒོ་ནས་བྱང་ཆུབ་ཏུ་ལུང་བསྟན་ཐོབ་པ་ལ་འགོད་པ་དང༌། ཤེར་ཕྱིན་གྱི་གཞུང་གི་ཚོགས་ཆུད་མི་ཟ་བར་འཛིན་པའི་ཤེས་རབ་ལ་འགོད་པ་དང༌། རང་ཤེར་ཕྱིན་སྒོམ་ཞིང་གཞན་ཐེག་ཆེན་གྱི་རིགས་ཅན་ལ་ཤེར་ཕྱིན་སྟོན་པའོ། །མཚན་ཉིད་ཀྱི་ཟུར་གྱི་དྲི་མ་གདོད་མ་ནས་ཟད་པ་དང་མི་སྐྱེ་བའི་དོན་ནི། དབྱིངས་རང་བཞིན་གྱིས་རྣམ་པར་དག་པ་ལ་དྲི་མ་དང་པོ་ནས་གཞི་མ་གྲུབ་པས་ཟད་པ་ཡང་མེད་སྐྱེ་བ་ཡང་མེད་པའོ། །དངོས་པོར་སྨྲ་བ་དག་ཀུན་འབྱུང་སྔར་གཉེན་པོས་བཅོམ་པ་ཟད་པའི་དོན་དང་སྡུག་བསྔལ་སྐྱེ་འགྱུར་རྒྱུ་ཟད་ནས་མི་སྐྱེ་བར་བྱས་པ་མི་སྐྱེ་བའི་དོན་དུ་འདོད་ཅིང་དེ་འདྲའི་ཟད་པ་དང་མི་སྐྱེ་བ་བདེན་པར་འདོད་དེ་ཤེས་པའི་ཡེ་ཤེས་བྱང་ཆུབ་ཡིན་པར་འདོད་དོ།

།དེ་མི་འཐད་དེ། གཅིག་དང་དུ་བྲལ་ལ་སོགས་པའི་རྟགས་ཀྱིས་དྲི་མ་མི་བདེན་པར་གྲུབ་ལ་དྲི་མ་མི་བདེན་ན་དྲི་མ་ཟད་པ་དང་མི་སྐྱེ་བ་ཡང་མི་བདེན་པའི་ཕྱིར༑ འདིར་སྣོད་གྱི་ས་གཞི་ལ་གྲུབ་མཐའི་སྒོ་ནས་བཞག་ན། བདག་མེད་ལ་དམིགས་པ་རྣལ་འབྱོར་གྱི་སའི་མཚན་ཉིད། ཉན་ཐོས་ཀྱི་མངོན་པར་རྟོགས་པ༑ དབྱེ་ན། བྱེ་བྲག་ཏུ་སྨྲ་བའི་དང་མདོ་སྡེ་པའི་རྣལ་འབྱོར་གཉིས་ཡོད། བྱེ་བྲག་ཏུ་སྨྲ་བ་ནི་བསྟན་བཅོས་བྱེ་བྲག་ཏུ་བཤད་པའི་རྗེས་སུ་འབྲང་ཞིང༌། དུས་གསུམ་རྫས་སུ་ཡོད་པར་འདོད་པའོ། །མདོ་སྡེ་པ་ནི། བཅོམ་ལྡན་འདས་ཀྱི་མདོ་སྡེ་ཚད་མར་འཛིན་ཅིང་འདས་པ་དང་མ་འོངས་པ་དངོས་པོར་མེད་ད་ལྟར་བའི་བེམ་པོ་དང་རིག་པ་ཐམས་ཅད་དངོས་པོར་ཡོད་པར་འདོད་པའོ། །སེམས་ཙམ་ལ་དམིགས་པ་རྣལ་འབྱོར་གྱི་སའི་མཚན་ཉིད། སེམས་ཙམ་རྣམ་བདེན་པའི་མངོན་པར་རྟོགས་པ། དེ་བཞིན་ཉིད་ལ་དམིགས་པ་རྣལ་འབྱོར་གྱི་སའི་མཚན་ཉིད༑ སེམས་ཙམ་རྣམ་རྫུན་པའི་མངོན་པར་རྟོགས་པ། དེ་གཉིས་ལ་དབྱེ་ན། ཚོགས་ལམ་དང་སྦྱོར་ལམ་གཉིས་གཉིས་གཉིས་པར་ཀུན་ལ་གྲགས་པ་ཐོབ་ནས་མཉམ་བཞག་ཏུ་དབུ་མ་པའི་ལྟ་བ་རྟོགས་ཀྱང་རྗེས་ཐོབ་ན་སྔོན་གྱི་བག་ཆགས་ཀྱི་དབང་གིས་སེམས་ཙམ་གྲུབ་མཐའ་བདེན་ཞེན་གྱིས་ཁས་ལེན་པ་ཡོད་པར་ཟིན་བྲིས་ལས་བཤད། རྣམ་བདེན་རྫུན་གྱི་ཁྱད་པར་ནི་དོན་གྱི་རྣམ་པ་ཤེས་པར་བདེན་པར་འདོད་པ་དང་སྒྲོ་བཏགས་པར་འདོད་པའོ། །སྣང་བ་མེད་པ་ལ་དམིགས་པའི་རྣལ་འབྱོར་གྱི་སའི་མཚན་ཉིད། དབུ་མ་པའི་མངོན་པར་རྟོགས་པ༑ དབྱེ་ན། དབུ་མ་པའི་ལམ་ལྔ། དབུ་མ་པ་ལ་དབྱེ་ན། རྣལ་འབྱོར་སྤྱོད་པའི་དང༌། མདོ་སྡེ་སྤྱོད་པ་དང༌། འཇིག་རྟེན་གྲགས་སྡེ་སྤྱོད་པའི་དབུ་མ་པའོ༑ ༑དེ་བཞིན་རིམ་པ་ལྟར་དོན་དམ་པར་ཆོས་ཐམས་ཅད་མཐའ་བྲལ་ནམ་མཁའ་ལྟར་འདོད་པར་མཚུངས་ལ། ཀུན་རྫོབ་ཐ་སྙད་བྱེད་ཚུལ་སེམས་ཙམ་པ་དང༌། མདོ་སྡེ་པ་དང༌། ལོ་ཀ་ཕལ་པ་དང་མཐུན་པར་ཁས་ལེན་པའོ། །དང་པོ་ནི་སློབ་དཔོན་སེང་བཟང་ལ་སོགས་པའོ།

། གཉིས་པ་ནི་བྷ་བྱ་ཀིརྟི་ལ་སོགས་པའོ༑ ༑གསུམ་པ་ནི། སློབ་དཔོན་ཟླ་གྲགས་ལ་སོགས་པའོ། །དེ་རྣམས་ཀྱི་སྔ་མ་གཉིས་ལ་རང་རྒྱུད་པ་དང་ཕྱི་མ་གཉིས་ལ་ཐལ་འགྱུར་བ་ཟེར་རོ། །དེ་དག་ཐམས་ཅད་ཀྱི་སྐབས་དེ་བཞིན། གང་གིས་བདག་མེད་པ་མཐོང་ན་ཉོན་མོངས་པའི་སྒྲིབ་པ་ལས་གྲོལ། ཆོས་ཀྱི་བདག་མེད་པ་མཐོང་ན་ཤེས་བྱའི་སྒྲིབ་པ་ལས་གྲོལ་ཞེས་（༡༥ན）སྙིང་པོ་མཆོག་ལས་བཤད་པ་ལྟར་རོ། །མཐོང་ལམ་རྩེ་མོའི་སྐབས་སུ་སྙིང་པོ་མཆོག་ལས། སྐད་ཅིག་མ་གཅིག་ཡིན་གྱི་སྐད་ཅིག་མ་བཅུ་དྲུག་ནི་མ་ཡིན་ནོ༑ ༑དེ་ཡང་བཟོད་པས་བསྡུས་པ་ཡིན་གྱི་བཟོད་པ་བརྒྱད་ཤེས་པ་བརྒྱད་ནི་མ་ཡིན་ཏེ། དེ་ནི་མཐོང་བའི་ལམ་མོ་ཞེས་འབྱུང་བ་དང༌། སློབ་དཔོན་སེང་བཟང་མཐོང་ལམ་སྐད་ཅིག་གཅིག་ཡིན་པར་བཞེད་པ་གཉིས་མཐུན་པར་མངོན་ནོ༑ ༑མཐོང་ལམ་རྩེ་མོའི་རིགས་མི་མཐུན་སེལ་བའི་མཚན་ཉིད། སྦྱོར་ལམ་ཆོས་མཆོག་རྫོགས་པའི་རྗེས་ནས་ཐེག་ཆེན་སྒོམ་ལམ་མ་སྐྱེས་གོང་གི་དགེ་བ་གང་ཞིག མཁྱེན་གསུམ་བསྡུས་སྒོམ་རབ་གྱུར། དབྱེ་ན་སྐད་ཅིག་བཅུ་དྲུག་ཡོད་དགོས་མཆི༑ ས་མཚམས་ས་དང་པོ་ཉིད་ན་ཡོད་དོ། ། ཆོས་དྲུག་པ་སྒོམ་ལམ་རྩེ་སྦྱོར་གྱི་མཚན་ཉིད། ཐེག་ཆེན་མཐོང་ལམ་རྫོགས་ཀྱི་རྗེས་ནས་སངས་རྒྱས་མ་ཐོབ་བར་གྱི་དགེ་བ་གང་ཞིག མཁྱེན་གསུམ་བསྡུས་སྒོམ་རབ་ཏུ་གྱུར་པ། འདིར་ཐོད་རྒལ་གྱི་སྙོམས་འཇུག་གི་སྒོ་ནས་བསྟན་ན༑ དེ་ལ་སྦྱོར་བ་སེང་གེ་རྣམ་སྒྱིངས་དང་དངོས་གཞི་ཐོད་རྒལ་གཉིས། དང་པོའི་མཚན་ཉིད། ཐེག་ཆེན་སྒོམ་ལམ་པའི་སྙོམས་འཇུག་གང་ཞིག ཐོད་རྒལ་གྱི་སྦྱོར་བས་བསྡུས་པ། དབྱེ་ན་སྙོམས་འཇུག་དགུ་ལ་ལུགས་མཐུན་ལུགས་མི་མཐུན་དུ་སྙོམས་པར་འཇུག་པ་གཉིས། དངོས་གཞི་ཐོད་རྒལ་ལ་དབྱེ་ན། དངོས་གཞི་ཙམ་པོ་བ། དངོས་གཞི་ཁྱད་པར་ཅན། དངོས་གཞི་ཆེས་ཁྱད་པར་ཅན་གསུམ་མོ། ། མཚན་ཉིད་ནི་རིམ་པ་ལྟར། བྱང་སེམས་སྒོམ་ལམ་ཐོད་རྒལ་གྱི་སྙོམས་འཇུག་གང་ཞིག བསམ་གཏན་དང་པོ་ནས་འགོག་པའི་བར་དུ་སེམས་གཞན་གྱིས་བར་མ་ཆོད་པར་སྙོམས་པར་འཇུག་པ་དང༌།

དེ་དག་གི་མཐར་གནས་ཀྱི་སྙོམས་ འཇུག་དགུ་ལ་འགོག་པའི་བར་དུ་སྤེལ་ནས་ལུགས་མཐུན་དུ་སྙོམས་པར་འཇུག་པ་དང༌། གང་ཞིག་སྙོམས་འཇུག་དགུ་ལ་འདོད་སེམས་སྤེལ་ནས་ལུགས་མི་མཐུན་དུ་སྙོམས་པར་འཇུག་པའོ། །ཐོད་རྒལ་ཁྱད་པར་ཅན་ས་བརྒྱད་པ་ཀུན་ཡན་ཡོད་པར་དཀོན་མཆོག་སྤྲིན་ལས་བཤད་དོ། །སྒོམ་ལམ་རྩེ་མོའི་སྤང་བྱ་རྟོག་པ་ལ་བཞི་ལས། སྒོམ་སྤང་འཇུག་པ་གཟུང་རྟོག་གི་མཚན་ཉིད། ཐེག་ཆེན་གྱི་ལམ་འབྲས་ལ་དམིགས་ནས་སྒྱུ་མ་ལྟ་བུའི་ཚུལ་གྱིས་འཇུག་བྱར་རྟོག་པའི་བློ། དབྱེ་ན་དགུ། ས་མཚམས་ས་བཅུ་པའི་རྗེས་ཐོབ་ཀྱི་ངོ་བོར་ཡོད་དོ། །སྒོམ་སྤང་ལྡོག་པ་གཟུང་རྟོག་གི་མཚན་ཉིད། ཉན་རང་གི་ལམ་འབྲས་ལ་དམིགས་ནས་སྒྱུ་མ་ལྟ་བུའི་ཚུལ་གྱིས་དོར་བྱ་འཁྲུལ་བའི་བློ། དབྱེ་བ་ས་མཚམས་སྔ་མ་བཞིན་ནོ། །སྒོམ་སྤང་རྫས་འཛིན་རྟོག་པའི་མཚན་ཉིད། སོ་སྐྱེའི་འཛིན་པ་ལ་དམིགས་ནས་ཐ་སྙད་ཙམ་དུ་རྫས་འཛིན་དུ་འཁྲུལ་བའི་བློ། སྒོམ་སྤང་རྟགས་འཛིན་རྟོག་པའི་མཚན་ཉིད། འཕགས་པའི་རྒྱུད་ཀྱི་བཏགས་འཛིན་ ལ་དམིགས་ནས་ཐ་སྙད་ཙམ་དུ་བཏགས་འཛིན་དུ་འཁྲུལ་བའི་བློ། འདི་གཉིས་ཀྱི་དབྱེ་བ་ས་མཚམས་ཀྱང་གོང་བཞིན་ནོ། །མིང་འདོགས་འདི་དག་སློབ་དཔོན་གྱི་ཡིན་གྱི་འཕགས་པ་དང་མི་མཐུན་ནོ། །དེ་དག་གིས་ཐོད་བརྒལ་སྙོམས་འཇུག་གི་ངོར་གྱུར་ཞིང༌། གཉིས་སྣང་གི་རྟོག་པའི་གཉེན་པོར་གྱུར་ལ། ཡོན་ཏན་ཕུན་སུམ་ཚོགས་པ་རྟེན་དུ་གྱུར་པ་ནི་སྒོམ་ལམ་རྩེ་མོ་ཡིན་ཞེས་བསྟན་ཏོ། ། ཆོས་བདུན་པ་བར་ཆད་མེད་པའི་རྩེ་སྦྱོར་གྱི་མཚན་ཉིད། མཁྱེན་གསུམ་བསྡུས་སྒོམ་གང་ཞིག རང་འབྲས་རྣམ་མཁྱེན་གྱི་དེ་མ་ཐག་རྐྱེན་དུ་གྱུར་པ། ས་མཚམས་རྒྱུན་མཐའ་ཉིད་ན་ཡོད། དེའི་དམིགས་རྐྱེན་ནི་བདེན་དངོས་ཀྱིས་སྟོང་པའི་སྒྱུ་མ་ལྟ་བུ། བདག་རྐྱེན་ནི་ཡང་དག་པའི་དོན་མ་བརྗེད་པའི་དྲན་པ། རྣམ་པ་ནི་རང་བཞིན་གྱིས་ཞི་བ། དེ་ལ་གཉིས་ལས། བློའི་རྣམ་པ་ནི་སྤྲོས་པ་སྔར་ཡོད་ཞི་བ་མིན་པར་གདོད་མ་ནས་སྤྲོས་པ་ཉེ་བར་ཞི་བའི་ཆོས་ཉིད་དོ།

།དེ་རྟོགས་པ་བློའི་རྣམ་པའོ། །འདིར་རྒྱུ་རྐྱེན་གྱི་མཚན་ཉིད་ལ། ཉེར་ལེན་རྒྱུའི་མཚན་ཉིད། རྐྱེན་རྣམས་ལ་ལྟོས་ནས་འབྲས་བུའི་ངོ་བོ་སྐྱེད་བྱེད། ལྷན་ཅིག་བྱེད་རྐྱེན་གྱི་མཚན་ཉིད། ཉེར་ལེན་རྒྱུས་འབྲས་བུ་སྐྱེད་པའི་གྲོགས་སུ་གྱུར་པ། དེ་ལ་གསུམ་ལས། དམིགས་རྐྱེན་གྱི་མཚན་ཉིད། བྱེད་རྒྱུའི་ཡན་ལག་གང་ཞིག ཤེས་པ་ཡུལ་གྱི་རྣམ་ལྡན་དུ་སྐྱེད་བྱེད། བདག་རྐྱེན་གྱྀ་མཚན་ཉིད།（༡༥བ་）བྱེད་རྒྱུའི་ཡན་ལག་གང་ཞིག འབྲས་བུ་རང་དབང་དུ་སྐྱེད་བྱེད། དེ་མ་ཐག་རྐྱེན་གྱྀ་མཚན་ཉིད། རིག་པ་གང་ཞིག རང་དང་རྒྱུད་གཅིག་གིས་བསྡུས་པའི་རིག་པ་ཕྱི་མ་དངོས་སུ་སྐྱེད་བྱེད། རྐྱེན་ཕྱི་མ་གཉིས་དང་ཉོན་མོངས་མི་འགལ་ལོ། ། ཆོས་བརྒྱད་པ་བསལ་བྱ་ལོག་སྒྲུབ་གྱི་མཚན་ཉིད། རྣམ་མཁྱེན་གྱི་ཆོས་སྐོར་ལ་དམིགས་ནས་སྣང་སྟོང་འགལ་བར་འཛིན་པའི་ལོག་རྟོག སློབ་དཔོན་ལྟར་ན་བར་ཆད་མེད་རྩེའི་ཟེར། དབྱེ་ན་གདུལ་བྱ་ཉེ་བའི་བསམ་པ་ལ་ལྟོས་ནས་བཅུ་དྲུག ས་མཚམས་མངོན་གྱུར་ཕྱི་ནང་གི་དངོས་པོར་སྨྲ་བ་རྣམས་ལ་ཡོད་ཅིང༌། ལྷན་སྐྱེས་ས་བདུན་པ་མན་ཆད་ཀྱི་གང་ཟག་ཐམས་ཅད་ཡོད་དེ་སྟོང་པ་ཉིད་ལ་རྩོད་པ་དང་ཞེས་སོ། །ལོག་རྟོག་དེ་དག་གིས་ཀུན་ནས་སླང་བའི་ཐལ་འགྱུར་ལ་གཉིས་ལས། དོན་དམ་པ་སྒོ་ཅན་གྱི་ཀླན་ཀ་ནི། དོན་དམ་པ་རྟགས་སུ་བཀོད་ནས་ཀུན་རྫོབ་སུན་འབྱིན་པའི་ཐལ་འགྱུར་ལྟར་སྣང་སྟེ། དཔེར་ན། ཤེས་བྱ་ཆོས་ཅན༑ རྣམ་མཁྱེན་གྱི་དམིགས་པར་མི་འཐད་པར་ལ། ཆོས་ཐམས་ཅད་དངོས་པོར་མེད་པའི་ཕྱིར་ཞེས་པ་ལྟ་བུའོ། །དེ་ལ་ཀུན་རྫོབ་ཏུ་རྟགས་མ་གྲུབ་ཅེས་ཀུན་རྫོབ་ཀྱི་སྒོ་ནས་ལན་འདེབས་སོ། །ཀུན་རྫོབ་སྒོ་ཅན་གྱི་ཀླན་ཀ་ནི་ཀུན་རྫོབ་རྟགས་སུ་བཀོད་ནས་དོན་དམ་པ་སུན་འབྱིན་པའི་ཐལ་འགྱུར་ལྟར་སྣང་སྟེ་དཔེར་ ན༑ ཤེས་བྱ་ཆོས་ཅན། ཆོས་རྣམས་ཡོད་པར་ཐལ། རྣམ་མཁྱེན་གྱི་དམིགས་པ་ཡོད་པའི་ཕྱིར་ཞེས་པ་ལྟ་བུའོ། །དེ་ལ་དོན་དམ་དུ་རྟགས་མ་གྲུབ་ཅེས་དོན་དམ་གྱི་སྒོ་ནས་ལན་འདེབས་སོ།

།འདིར་བདེན་པ་གཉིས་ལ་དོན་དམ་བདེན་པའི་མཚན་ཉིད། རང་བཞིན་སྤྲོས་བྲལ་གང་ཞིག ཡོངས་གཅོད་དུ་ཤེས་བརྗོད་གཞལ་བྱ་ལས་འདས་པ། དབྱེ་ན། རྣམ་གྲངས་པའི་དོན་དམ་དང་རྣམ་གྲངས་མ་ཡིན་པའི་དོན་དམ་གཉིས། དང་པོ་ནི། སྐྱེ་མེད་འགག་མེད་སོགས་ཏེ་དོན་དམ་དང་ཆ་མཐུན་པའི་ཕྱིར་དོན་དམ་དུ་བཏགས་སོ། །གཉིས་པ་ནི། སྤྲོས་པ་ཐམས་ཅད་བྲལ་བས་ཏེ་དོན་དམ་མཚན་ཉིད་པའོ། །ཀུན་རྫོབ་བདེན་པའི་མཚན་ཉིད། རྟེན་འབྲེལ་སྣ་ཚོགས་སུ་སྣང་བ། དབྱེ་ན། ཡང་དག་པའི་དང་ལོག་པའི་ཀུན་རྫོབ་བོ། །དང་པོ་ནི། སྣང་བ་ལྟར་གྱི་དོན་བྱེད་ནུས་པ་གནོད་པ་མེད་པའི་དབང་ཤེས་དྲུག་གི་ཡུལ་ལྟ་བུ། གཉིས་པ་ནི། སྣང་བ་ལྟར་དོན་བྱེད་མི་ནུས་པ་གནོད་པ་དང་བཅས་པའི་དཔེ་དྲུག་གི་ཡུལ་ལྟ་བུའོ། །དེ་ནི་དབུ་མའི་ལུགས་ཀྱི་ཡིན་ལ། སེམས་ཙམ་ལུགས་ཀྱི་དོན་དམ་པ་བདེན་པའི་མཚན་ཉིད། ཆོས་གང་ཞིག རིགས་པས་དཔྱད་བཟོད་པ། ཀུན་རྫོབ་བདེན་པའི་མཚན་ཉིད། ཆོས་གང་ཞིག རིགས་པས་དཔྱད་མི་བཟོད་པ། མདོ་སྡེ་པའི་ལུགས་ཀྱི་དོན་དམ་བདེན་པའི་མཚན་ཉིད༑ བློ་མ་འཁྲུལ་བའི་ཡུལ་དུ་བདེན་པ། ཀུན་རྫོབ་བདེན་པའི་མཚན་ཉིད༑ བློ་འཁྲུལ་བའི་ཡུལ་དུ་བདེན་པ། འདིའི་བློ་མ་འཁྲུལ་བ་ནི་འཕགས་པའི་མཉམ་བཞག་ཡིན་ལ་གོང་གི་རིགས་པའང་དོན་དམ་དཔྱོད་པའི་རིགས་པའོ། །བྱེ་བྲག་ཏུ་སྨྲ་བའི་ལུགས་ཀྱི་དོན་དམ་བདེན་པའི་མཚན་ཉིད། ཆོས་གང་ཞིག བཅོམ་གཞིག་གིས་དེའི་བློ་མི་འདོར་བ། ཀུན་རྫོབ་བདེན་པའི་མཚན་ཉིད། བཅོམ་གཞིག་གིས་དེའི་བློ་འདོར་བ། ཕྱི་རོལ་པའི་བདེན་གཉིས་ཀྱི་འདོད་ཚུལ་འདིར་མ་ཡིན་པའི་ཕྱིར་འདིར་མ་བཀོད་དོ། །ལེགས་བཤད་འོད་བརྒྱ་ལྡན་པའི་རྟ་བདུན་ཅན༑ ༑ལོག་པར་རྟོག་པའི་ཚང་ཚིང་སྲེག་པ་འདི། །ཕྲག་དོག་ཕྱོགས་འཛིན་མུན་ཁུང་གནས་རྣམས་ཀྱིས། །མཐོང་བ་མིན་ཡང་གཟུ་བོའི་བློ་རྒྱས་བྱེད། །སྐབས་ལྔ་པའི་དོན་བསྡུས་པ་ལེགས་པར་བཤད་ཟིན་ཏོ།། །། སྐབས་དྲུག་པ། མཐར་གྱིས་སྦྱོར་བ་བཤད་པ།

（༡༦ན་）དྲུག་པ་མཐར་གྱིས་པ་ལ་ཆོས་བཅུ་གསུམ་སྟེ། ཕ་རོལ་ཏུ་ཕྱིན་པ་དྲུགརྗེས་སུ་དྲན་པ་དྲུག དངོས་མེད་ངོ་བོ་ཉིད་ཀྱི་མཐར་གྱིས་པའོ། །དང་པོ་སྦྱིན་པའི་ཕ་རོལ་དུ་ཕྱིན་པའི་མཐར་གྱིས་པའི་མཚན་ཉིད། འཁོར་གསུམ་རྣམ་དག་གི་སྦྱིན་པ་རིམ་གྱིས་སྒོམ་པའི་རྣལ་འབྱོར། ཕ་རོལ་ཏུ་ཕྱིན་པ་ཕྱི་མ་ལྔའི་མཚན་ཉིད། རིམ་པ་ལྟར་འཁོར་གསུམ་རྣམ་དག་གི་ཚུལ་ཁྲིམས། བཟོད་པ། བརྩོན་འགྲུས། བསམ་གཏན༑ ཤེས་རབ་རིམ་གྱིས་སྒོམ་པའི་རྣལ་འབྱོར། འདིར་ཕར་ཕྱིན་ཕྱི་མ་བཞི་འདུས་ཚུལ་ལ་སློབ་དཔོན་སངས་རྒྱས་ཡེ་ཤེས་ལྟར་ན། ཕར་ཕྱིན་དྲུག་ཀར་འདུས་ཏེ། སྦྱིན་པ་སྤེལ་བའི་ཐབས་སྦྱིན་པ་རྫོགས་པར་བྱེད་པ་སྨོན་ལམ༑ སྦྱིན་པའི་མི་མཐུན་ཕྱོགས་འཇོམས་པའི་སྟོབས། སྦྱིན་པའི་རྣམ་པ་ལ་མཁས་པར་བྱེད་པའི་ཡེ་ཤེས་བཞི་ནི་སྦྱིན་པར་འདུ་ཞིང་གཞན་དེས་འགྲེའོ། །སློབ་དཔོན་ལྟར་ན་ཤེར་ཕྱིན་གྱི་དུ་འདུས་སྟེ། མཉམ་བཞག་ཏུ་ཤེར་ཕྱིན་སྒོམ་པའི་རྗེས་ཐོབ་ཏུ་དགེ་བ་མི་ཟད་པར་བྱེད་པའི་ཐབས་མཁས། དགེ་བ་རྒྱུན་མི་གཅོད་པའི་སྨོན་ལམ། མི་མཐུན་ཕྱཽགས་འཇོམས་པའི་སྟོབས། རང་གིས་གསུང་རབ་ཀྱི་ཆོས་འཛིན་ཅིང་གཞན་ལ་སྟོན་པའི་ཡེ་ཤེས་དེ་བཞི་འབྱུང་བའི་ཕྱིར་ཞེས་བཞེད་དོ། ། སངས་རྒྱས་རྗེས་སུ་དྲན་པའི་མཐར་གྱིས་པའི་མཚན་ཉིད། དེ་བཞིན་གཤེགས་པའི་ཡོན་ཏན་དོན་དམ་པར་མ་དམིགས་ཤིང་ཀུན་རྫོབ་ཏུ་ཕྱིན་ཅི་མ་ལོག་པར་རིམ་གྱིས་སྒོམ་པའི་རྣལ་འབྱོར། དབྱེ་ན་དོན་བསྡུས་སྒྲོན་མར་ལྔ་བཤད༑ འགྲེལ་ཆུང་དུ་གསུམ་དུ་བཤད། ཆོས་དགེ་འདུན་ལྷ་རྗེས་སུ་དྲན་པའི་མཐར་གྱིས་པའི་མཚན་ཉིད། དགེ་མི་དགེ་ལུང་མ་བསྟན་གྱི་ཆོས་དང༌། ཕྱིར་མི་ལྡོག་པའི་དགེ་འདུན་གྱི་ཡོན་ཏན་དང༌། སྡོམ་གསུམ་གྱི་ཡོན་ཏན་དང༌། ཆོས་དང་ཟང་ཟིང་གི་སྦྱིན་པའི་ཡོན་ཏན་དང༌། ཁམས་གསུམ་ཁྱད་པར་འཕགས་པའི་ཡོན་ཏན་དོམ་དམ་པར་མ་དམིགས་ཤིང་ཀུན་རྫོབ་ཏུ་ཕྱིན་ཅི་མ་ལོག་པར་རིམ་གྱི་སྒོམ་པའི་རྣམ་འབྱོར།

དངོས་མེད་ངོ་བོ་ཉིད་ཀྱི་མཐར་གྱིས་པའི་མཚན་ཉིད། ཀུན་བྱང་བདེན་པའི་དངོས་པོ་མེད་པར་རྟོགས་ནས་རིམ་གྱི་སྒོམ་པའི་རྣལ་འབྱོར། དེ་རེ་རེ་ལ་དབྱེ་ན་མཐར་གྱིས་བྱ་བ། མཐར་གྱིས་བསླབ་པ། མཐར་གྱིས་སྒྲུབ་པ་གསུམ་གསུམ་ཡོད་ཅིང༌། ས་མཚམས་ཚོགས་ལམ་ཆུང་ངུ་ནས་རྒྱུན་མཐའི་བར་ན་ཡོད་པར་བཞེད་པ་ཉིད་ལེགས་སོ། །སྦྱིན་པ་དང་གཏོང་བ་རྗེས་དྲན་གྱི་ཁྱད་ནི། སྔ་མ་འཁོར་གསུམ་རྣམ་དག་གི་སྦྱིན་པ་སྒོམ་པ་ཡིན་ལ། ཕྱི་མ་ནི། སྦྱིན་པའི་ཕན་ཡོན་སྒོམ་པའོ། །ཚུལ་ཁྲིམས་དང་ཚུལ་ཁྲིམས་རྗེས་དྲན་ཡང་དེ་བཞིན་ནོ༑ ༑སངས་རྒྱས་དང་དགེ་འདུན་རྗེས་དྲན་གཉིས་དང་ལྷ་རྗེས་དྲན་གྱི་ཁྱད་ནི༑ སྔ་མ་གཉིས་ནི་སྐྱབས་གནས་ཀྱི་ཚུལ་དུ་དྲན། ཕྱི་མ་ནི་སྤང་པོའི་ཚུལ་དུ་དྲན་པའོ༑ ༑ཤེས་རབ་དང་དངོས་མེད་ངོ་བོ་ཉིད་ཀྱི་ཁྱད་ནི། ཇི་ལྟ་བ་རྟོགས་པ་དང་ཇི་སྙེད་པ་རྟོགས་པའོ་ཞེས་ཟེར་རོ། །དེང་སང་འདི་ན་མཁས་རློམ་བརྒྱ་ཡིས་ཀྱང༌༑ ༑ལོ་བརྒྱར་འབད་ཀྱང་རྟོགས་པར་མི་ནུས་པའི། །ལེགས་བཤད་འདི་དག་རྒྱལ་བའི་བྱིན་རླབས་ཀྱིས། །བདག་གིས་བཤད་ཀྱང་ད་དུང་རྟོགས་པ་ཉུང༌༑ ༑སྐབས་དྲུག་པའི་དོན་བསྡུས་པ་ལེགས་པར་བཤད་ཟིན་ཏོ།། །། སྐབས་བདུན་པ། སྐད་ཅིག་མའི་སྦྱོར་བ་བཤད་པ། （༡༦བ་）བདུན་པ་སྐད་ཅིག་མའི་སྦྱོར་བ་ལ་ངོ་བོ་གཅིག་ལ་ལྡོག་པ་ཐ་དད་ཀྱིས་ཕྱེ་བ་བཞི་ལས། དང་པོ་རྣམ་པར་སྨིན་པ་མིན་པའི་སྐད་ཅིག་མའི་སྦྱོར་བའི་མཚན་ཉིད༑ བསྡུས་སྒོམ་མཐར་ཐུག་གང་ཞིག གཟུགས་མེད་རྣམ་སྨིན་མིན་པའི་ཆོས་ཐམས་ཅད་བྱ་རྫོགས་ཀྱི་སྐད་ཅིག་མ་གཅིག་ལ་རྟོགས་ཏེ་སྒོམ་པའི་རྣལ་འབྱོར། གཉིས་པ་རྣམ་པར་སྨིན་པའི་སྐད་ཅིག་མའི་སྦྱོར་བའི་མཚན་ཉིད། བསྡུས་སྒོམ་མཐར་ཐུག་གང་ཞྀག གཟུགས་མེད་རྣམ་པར་སྨིན་པའི་ཆོས་ཐམས་ཅད་བྱ་རྫོགས་ཀྱི་སྐད་ཅིག་མ་གཅིག་ལ་རྟོགས་ཏེ་སྒོམ་པའི་རྣལ་འབྱོར། གསུམ་པ་མཚན་ཉིད་མེད་པའི་སྐད་ཅིག་སྦྱོར་བའི་མཚན་ཉིད། བསྡུས་སྒོམ་མཐར་ཐུག་གང་ཞིག

ཆོས་ཐམས་ཅད་བདེན་པའི་མཚན་ཉིད་མེད་པར་བྱ་རྫོགས་ཀྱི་སྐད་ཅིག་མ་གཅིག་ལ་རྟོགས་ཏེ་སྒོམ་པའི་རྣལ་འབྱོར། བཞི་པ་གཉིས་སུ་མེད་པའི་སྐད་ཅིག་སྦྱོར་བའི་མཚན་ཉིད། བསྡུས་སྒོམ་མཐར་ཐུག་གང་ཞིག གཟུང་འཛིན་གཉིས་སུ་མེད་པར་བྱ་རྫོགས་ཀྱི་སྐད་ཅིག་མ་གཅིག་ལ་རྟོགས་ཏེ་སྒོམ་པའི་རྣལ་འབྱོར། འདི་བཞི་ངོ་བོ་གཅིག་པར་རྒྱུན་མཐའ་ཉིད་ན་ཡོད་དོ། །དང་པོའི་སྐབས་སུ་རྒྱུན་མཐའི་གནས་སྐབས་ཀྱི་སྦྱིན་པ་ནས་དཔེ་བྱད་བརྒྱད་ཅུའི་བར་གྱི་གཟུགས་མེད་ཀྱི་ཆོས་ཐམས་ཅད་ཀུན་གཞི་རྣམ་ཤེས་གཅིག་ལ་བརྟེན་པས་ན། ཚོགས་པ་གཅིག་ལ་རག་ལས་ཀྱི་འབྲེལ་བ་གྲུབ་པས་གཟུགས་མེད་ཀྱི་ཆོས་གཅིག་རྟོགས་ན་སྐད་ཅིག་དེ་ཉིད་ལ་གཟུགས་མེད་ཀྱི་ཆོས་གཞན་ཐམས་ཅད་ཀྱང་རྟོགས་ཏེ་ཟོ་ཆུན་གྱི་བརྒྱུད་བཞིན་ནོ་ཞེས་སློབ་དཔོན་གྱི་སྡུད་འགྲེལ་དང༌། འབྲེ་ལ་སོགས་པས་བཤད། གཉིས་པའི་སྐབས་སུ་ས་བརྒྱད་པ་ཡན་ཆད་ཀྱི་གཟུགས་མེད་ཀྱི་ཡོན་ཏན་འདུས་བྱས་ཐམས་ཅད་ཤེར་ཕྱིན་དུ་ངོ་བོ་གཅིག་པས་ཤེར་ཕྱིན་རྟོགས་པའི་སྐད་ཅིག་ལ་དེ་དག་ཐམས་ཅད་རྟོགས་པ་ཡིན་ཞེས་བཤད་དོ། །སྦྱིན་དང་བཟོད་པའི་འབྲས་བུ་མ་བརྒྱན་པས། །མང་ལ་གྲགས་དང་འཁོར་གྱིས་བསྐུར་བ་དང༌། །གཞན་གྱིས་ལེན་པའི་རེ་བ་མ་མཆིས་ཀྱང༌། །རང་ཉིད་ལེགས་བཤད་རོ་ལ་དགའ་བས་བཀོད། །སྐབས་བདུན་པའི་དོན་བསྡུས་པ་ལེགས་པར་བཤད་ཟིན་ཏོ།། 

།། སྐབས་བརྒྱད་པ། འབྲས་བུ་ཆོས་སྐུ་བཤད་པ། བརྒྱད་པ་ཆོས་ཀྱི་སྐུ་ལ་སློབ་དཔོན་ལྟར་བཤད་ན་སྐུ་བཞི་ཞར་བྱུང་འཕྲིན་ལས་དང་ལྔ་ལས་སོ། །དང་པོ་ངོ་བོ་ཉིད་ཀྱི་སྐུའི་མཚན་ཉིད། སྒྲིབ་གཉིས་བག་ཆགས་དང་བཅས་པ་སྤངས་པའི་ཡེ་ཤེས་ཀྱི་ཆོས་ཉིད། ས་མཚམས་སངས་རྒྱས་ཀྱི་ས་ཉིད་ན་ཡོད་དོ། །ལོངས་སྤྱོད་རྫོགས་པ་སྐུའི་མཚན་ཉིད། ངེས་པ་ལྔ་ལྡན་གྱི་གཟུགས་སྐུ་མཐར་ཐུག དེ་ལ་གནས་ངེས་པ་ནི་འོག་མིན་ཁོ་ནར་བཞུགས་པའོ༑ ༑འདི་གཟུགས་ཁམས་ཀྱི་འོག་མིན་ཡིན་པར་བཤད་པ་ཡོད་ཀྱང༌། སྟུག་པོ་བཀོད་པའི་མདོ་ལས། ཁམས་གསུམ་ལས་འདས་པའི་གནས་ཤིག་ཡིན་པར་བཤད་ཅིང༌། དེའི་ངོ་བོ་ནི་ཡེ་ཤེས་ཉིད་གཞལ་ཡས་ཁང་ལ་སོགས་པར་སྣང་བ་ཡིན་པས་ལམ་བདེན་ནོ། །དུས་ངེས་པ་ནི། འཁོར་བ་ཇི་སྲིད་བར་རྒྱུན་མི་ཆད་པའོ༑ ༑སྐུའི་ངོ་བོ་ངེས་པ་ནི་མཚན་དཔེས་བརྒྱན་པའི་སྐུར་ངེས་པའོ། །འཁོར་ངེས་པ་ནི་ས་བཅུའི་བྱང་སེམས་ཀྱིས་བསྐོར་བ་དང༌། ས་བཅུ་པའི་བྱང་སེམས་ཁོ་ནས་བསྐོར་བར་བཞེད་（༡༧ན་）པ་གཉིས་སོ། །ཆོས་ངེས་པ་ནི་ཐེག་པ་ཆེན་པོའི་ཆོས་འབའ་ཞིག་གསུང་བའོ། །སློབ་དཔོན་དང་ཆོས་བཤེས་ལྟར་ན་ལོངས་སྤྲུལ་གྱི་གཟུགས་སྐུར་སྣང་བའི་ཆ་དེ་ཡང་ཡེ་ཤེས་ཉིད་ཡིན་པར་བཞེད་ཅིང༌། ཀུན་ལས་བཏུས་སུ་གཟུགས་མཚན་ཉིད་པ་མིན་པར་བཤད། ལོ་ཙཱ་བ་ནི་སངས་རྒྱས་ཀྱི་མཉམ་བཞག་ཆོས་དབྱིངས་དང་འདྲེས་པ་ཀུན་རྫོབ་ཀྱི་སྣང་བ་མེད་པ་ཆོས་སྐུ་ཡིན། རྗེས་ཐོབ་ནི་ཀུན་རྫོབ་ཀྱི་སྣང་བ་དང་བཅས་པའི་འཁྲུལ་ཤེས་ལོངས་སྐུ་ཡིན། སྤྲུལ་སྐུ་ནི་གདུལ་བྱའི་ཤེས་པ་ཡིན་པར་བཞེད་དོ། །འགའ་ཞིག་གཟུགས་སྐུ་གཉིས་ཀ་གདུལ་བྱའི་སྣང་བ་ཡིན། སངས་རྒྱས་ཀྱིས་མ་བསྡུས་པར་བཞེད་དོ། ། གསུམ་པ་སྤྲུལ་པའི་སྐུའི་མཚན་ཉིད། གདུལ་བྱ་དག་མ་དག་སྣ་ཚོགས་དངོས་སུ་འདུལ་བའི་གཟུགས་སྐུ་མཐར་ཐུག དབྱེ་ན། བཟོའི། སྐྱེ་བའི། མཆོག་གི མྱང་ངན་ལས་འདས་པར་སྟོན་པའི་སྤྲུལ་པའི་སྐུ་སྟེ་བཞིའོ།

།བཞི་པ་རྟོགས་པ་ཆོས་སྐུའི་མཚན་ཉིད། སྒྲིབ་གཉིས་བག་ཆགས་དང་བཅས་པ་སྤངས་པའི་ཡེ་ཤེས། དབྱེ་ན། ཟག་མེད་ཀྱི་སྡེ་ཚན་ཉེར་གཅིག་ལས་ཕལ་ཆེར་བཤད་ཟིན་ལ། ཟད་པར་གྱི་ཏིང་ངེ་འཛིན་གྱི་མཚན་ཉིད། རང་གི་དམིགས་པས་ཤེས་བྱ་ཐམས་ཅད་ལ་ཁྱབ་པར་བྱེད་པའི་ཏིང་ངེ་འཛིན། དབྱེ་ན་བཅུ་ལས། ཟད་པར་སའི་ཏིང་ངེ་འཛིན་གྱི་མཚན་ཉིད། སས་ཤེས་བྱ་ཐམས་ཅད་ལ་ཁྱབ་པར་སྣང་བའི་ཏིང་ངེ་འཛིན། གཞན་རྣམས་དེས་འགྲེའོ། །ས་མཚམས་ཐེག་ཆེན་གྱི་སྦྱོར་ལམ་དྲོད་ནས་ཡོད་ཅིང༌། བསམ་གཏན་བཞི་ཐོབ་པའི་ཉན་རང་འཕགས་པ་ལའང་ཡོད་དུ་རུང༌། ཟིལ་གནོན་གྱི་མཚན་ཉིད། རང་གི་དམིགས་པ་ལ་དབང་བསྒྱུར་བར་ནུས་པའི་ཏིང་ངེ་འཛིན། དབྱེ་ན་བརྒྱད་ལས། དང་པོ་ནང་གཟུགས་སུ་འདུ་ཤེས་པས་ཕྱི་རོལ་གྱི་གཟུགས་ཆུང་ངུ་ཟིལ་གྱིས་གནོན་པའི་སྐྱེ་མཆེད་ཀྱི་མཚན་ཉིད། བསམ་གཏན་གྱི་དངོས་གཞིའི་སེམས་ལ་བརྟེན་ནས་རང་ལུས་ལ་གཟུགས་སྣང་དང་བཅས་པས་ཕྱི་རོལ་བཅུད་ཀྱི་གཟུགས་སྣ་ཚོགས་ལ་ལྟ་ཞིང་དེ་དག་ལ་དབང་བསྒྱུར་བར་ནུས་པའི་ཏིང་ངེ་འཛིན། གཉིས་པ་ནང་གཟུགས་སུ་འདུ་ཤེས་པས་ཕྱི་རོལ་གྱི་གཟུགས་ཆེན་པོ་ཟིལ་གྱིས་གནོན་པའི་སྐྱེ་མཆེད་ཀྱི་མཚན་ཉིད། སྔ་མ་ཉིད་ལས་བཅུད་ཀྱི་ཞེས་པ་སྣོད་ཀྱི་ཞེས་པར་བསྒྱུར་རོ༑ ༑གསུམ་པ་ནང་གཟུགས་མེད་པར་འདུ་ཤེས་པས་ཕྱི་རོལ་གྱི་གཟུགས་ཆུང་ངུ་ཟིལ་གྱིས་གནོན་པའི་སྐྱེ་མཆེད་ཀྱི་མཚན་ཉིད། བསམ་གཏན་གྱི་དངོས་གཞིའི་སེམས་ལ་བརྟེན་ནས་རང་ལུས་ལ་གཟུགས་སྣང་དོར་བས་ཕྱི་རོལ་བཅུད་ཀྱི་གཟུགས་སྣ་ཚོགས་ལ་ལྟ་ཞིང་དེ་དག་ལ་དབང་བསྒྱུར་བར་ནུས་པའི་ཏིང་ངེ་འཛིན། བཞི་པ་ནང་གཟུགས་མེད་པར་འདུ་ཤེས་པས་ཕྱི་རོལ་གཟུགས་ཆེན་པོ་ཟིལ་གྱིས་གནོན་པའི་སྐྱེ་མཆེད་ཀྱི་མཚན་ཉིད། སྔ་མ་ཉིད་ལས་བཅུད་ཅེས་པ་སྣཽད་ཅེས་པར་བསྒྱུར་པའོ། །ལྔ་པ་ནང་གཟུགས་མེད་པར་འདུ་ཤེས་པས་སྔོན་པོ་ཟིལ་གྱིས་གནོན་པའི་སྐྱེ་མཆེད་ཀྱི་མཚན་ཉིད། བསམ་གཏན་གྱི་དངོས་གཞིའི་སེམས་ལ་བརྟེན་ནས་རང་ལུས་（༡༧བ་）ལ་གཟུགས་སྣང་དོར་བས་ཕྱི་རོལ་ལྷན་ཅིག་སྐྱེས་པ་དང་སྦྱར་བའི་སྔོན་པོ་མཐའ་དག་ལ་ལྟ་ཞིང་དེ་དག་ལ་དབང་སྒྱུར་བར་ནུས་པའི་ཏིང་ངེ་འཛིན།

དེ་བཞིན་དུ་ནང་གཟུགས་མེད་པར་འདུ་ཤེས་པས་སེར་པོ་དང༌། དམར་པོ་དང༌། དཀར་པོ་ཟིལ་གྱིས་གནོན་པའི་སྐྱེ་མཆེད་ཀྱི་མཚན་ཉིད། སྔ་མ་ཉིད་ལས་སྔོན་པོ་ཞེས་པ་སེར་པོ་དང༌། དམར་པོ་དང༌། དཀར་པོ་ཞེས་པར་བསྒྱུར་བའོ། །དེ་དག་གིས་ས་མཚམས་རྣམ་ཐར་དང་འདྲ་བར་ཐེག་ཆེན་གྱི་སྦྱོར་ལམ་དྲོད་ནས་ཡོད་ཅིང༌། བསམ་གཏན་བཞི་ཐོབ་པའི་ཉན་རང་འཕགས་པ་རྣམས་ལའང་ཡོད་དུ་རུང་ངོ༌། །ཉོན་མོངས་པ་མེད་པའི་ཏིང་ངེ་འཛིན་གྱི་མཚན་ཉིད། བསམ་གཏན་གྱི་དངོས་གཞིའི་སེམས་ལ་བརྟེན་ནས་རང་གི་གདུལ་བྱའི་རྒྱུད་ཀྱི་ཉོན་མོངས་དྲུངས་འབྱིན་པར་ནུས་པའམ། རང་རྒྱུད་ལྡན་གྱི་གང་ཟག་དེས་དམིགས་རྐྱེན་བྱས་ནས་གཞན་རྒྱུད་ལ་ཉོན་མོངས་སྐྱེ་བའི་གེགས་སུ་གྱུར་པའི་ཏིང་ངེ་འཛིན། སྨོན་གནས་མཁྱེན་པའི་ཏིང་ངེ་འཛིན་གྱི་མཚན་ཉིད༑ བསམ་གཏན་གྱི་དངོས་གཞིའི་སེམས་ལ་བརྟེན་ནས་ཇི་ལྟར་ཤེས་པར་འདོད་པའི་ཤེས་བྱ་ཤེས་པར་ནུས་པའི་ཏིང་ངེ་འཛིན། དེ་གཉིས་ཀྱི་ས་མཚམས་ཟིལ་གནོན་དང་འདྲ། ཡོངས་སུ་དག་པ་བཞི་ལས། རྟེན་ཡོངས་སུ་དག་པ་ནི་ལུས་འདོར་ལེན་ལ་མངའ་བརྙེས་པའོ། །དམིགས་པ་དག་པ་ནི་སྤྲུལ་སྒྱུར་ལ་མངའ་བརྙེས་པའོ། །ཐུགས་ཡོངས་སུ་དག་པ་ནི་ཏིང་ངེ་འཛིན་ལ་མངའ་བརྙེས་པའོ། །ཡེ་ཤེས་དག་པ་ནི། ཇི་ལྟ་ཇི་སྙེད་མཁྱེན་པའི་ཡེ་ཤེས་ལ་མངའ་བརྙེས་པའོ། །དབང་བཅུ་ལ། ཚེ་ལ་དབང་བ་ནི། ཇི་ལྟར་འདོད་པ་བཞིན་ཚེ་འདོར་བ་དང་གནས་པ་ལ་དབང་བྱེད་པའོ། །སེམས་ལ་དབང་བ་ནི། ཇི་ལྟར་འདོད་པ་བཞིན་ཏིང་ངེ་འཛིན་ལ་སྙོམས་པར་འཇུག་ནུས་པའོ། །ཡོ་བྱད་ལ་དབང་བ་ནི། ནམ་མཁའ་མཛོད་ལ་མངའ་བརྙེས་པའོ། །ལས་ལ་དབང་བ་ནི། ལས་རྣམས་ཀྱི་འབྲས་བུ་འབྱིན་པའི་ཡུལ་དུས་གཞན་དང་གཞན་དུ་བསྒྱུར་ནུས་པའོ༑ ༑སྐྱེ་བ་ལ་དབང་བ་ནི། བསམ་གཏན་ལས་མ་ཉམས་བཞིན་དུ་འདོད་པར་སྐྱེ་བ་སྟོན་པའོ། །མོས་པ་ལ་དབང་བ་ནི། གདུལ་བྱའི་མོས་པ་དང་འཚམ་པར་སངས་རྒྱས་ཀྱི་སྐུ་སྟོན་པར་ནུས་པའོ།

།སྨོན་ལམ་ལ་དབང་བ་ནི། གཞན་དོན་བྱེད་པའི་སྨོན་ལམ་ཇི་ལྟར་བཏབ་པ་བཞིན་དུ་འགྲུབ་པའོ། །རྫུ་འཕྲུལ་ལ་དབང་བ་ནི། རྫུ་འཕྲུལ་སྟོན་པ་ལ་མངའ་བརྙེས་པའོ། །ཡེ་ཤེས་ལ་དབང་བ་ནི༑ སོ་སོ་ཡང་དག་པ་རིག་པ་ལ་སོགས་པའི་ཡེ་ཤེས་ཇི་ལྟར་བཞེད་པ་བཞིན་དུ་བྱེད་ནུས་པའོ། །ཆོས་ལ་དབང་བ་ནི། གསུང་རབ་ཡན་ལག་བཅུ་གཉིས་ལ་ཇི་ལྟར་བཞེད་པ་བཞིན་སྟོན་པར་ནུས་པའོ། ། ཆོས་ལྔ་པ་འཕྲིན་ལས་ཀྱི་མཚན་ཉིད། ཆོས་ཀྱི་སྐུས་རང་གི་གདུལ་བྱ་ལམ་སྐྱེ་རུང་ནས་མྱང་འདས་ལ་བཀོད་པའི་ཆ། དབྱེ་ན་ཉེར་བདུན། ས་མཚམས་ལམ་སྐྱེ་ （༡༨ན་） རུང་གི་རྟེན་ནས་སངས་རྒྱས་ཀྱི་སའི་བར་ཐམས་ཅད་ན་ཡོད་དོ། །ཤིན་ཏུ་གཏིང་ཟབ་ཆོས་སྐུའི་ཆུ་གཏེར་ཆེར། །ཇི་བཞིན་གཟིགས་པའི་འཕགས་མཆོག་དེད་དཔོན་གྱི། །གསུང་ལས་འཇུག་པའི་དོན་གཉེར་མགྲོན་པོའི་ཚོགས། །དགོངས་པ་ལ་ལས་གོལ་བར་འགྱུར་རམ་ཅི། །སྐབས་བརྒྱད་པའི་དོན་བསྡུས་པ་ལེགས་པར་བཤད་ཟིན་ཏོ།། །། ཀ༣ མཇུག་གི་དོན་བསྟན་པ། རྒྱལ་བ་སྐྱེད་མཛད་ཡེ་ཤེས་རང་བཞིན་ཀུན་མཁྱེན་མིན་པས་རྟོགས་མིན་པ༑ ༑སྒྲུབ་པར་བྱེད་པ་མི་མཐུན་ཕྱོགས་བཅས་ཡང་དག་སྟོན་བྱེད་ཡུམ་གྱི་མདོ༑ ༑བློ་དམན་སྐྱེ་བོས་ཚོགས་ཆེན་རྩོལ་བས་ཡུན་རིང་འབད་ཀྱང་མི་རྟོགས་པས༑ ཐུགས་རྗེས་རླན་པའི་རྒྱལ་བ་ཉིད་ཀྱིས་ཉུང་ངུའི་ཚིག་གིས་མདོ་དོན་བསྡུས།། སྙིགས་མ་ལས་ཀྱང་སྙིགས་མར་སོན་ཕྱིར་ཚིག་ལེར་བྱས་པའང་རྟོགས་དཀའ་བ༑ ༑འཕགས་པའི་ཡུལ་དང་གངས་རིའི་ཁྲོད་འདིར་སྔོན་བྱུང་འཕགས་དང་མཁས་རྣམས་ཀྱིས། །མདོ་དང་རྒྱན་གྱི་དགོངས་པ་གསལ་བྱེད་བསྟན་བཅོས་ཆེན་པོ་དུ་མ་མཛད། །དེ་དང་དེ་དག་ལེགས་པར་རྟོགས་པའི་མཁས་པའང་བགྲང་ལས་འདས་པ་བྱོན། །མདོ་དང་གཞུང་ལུགས་དེ་དག་རྣམས་ལ་མུན་པ་མེད་པའི་བློ་མངའ་ཞིང༌། །སྙིང་བརྩེར་བཅས་པ་བླ་མ་མང་ཞིག་བརྙས་པ་མེད་པའི་སེམས་ཀྱིས་བསྟེན། །མཁས་པ་སོ་སོའི་གཞུང་ལུགས་དག་ལ་ཉིན་དང་མཚན་དུ་ལེགས་བརྟགས་པས།

།མདོ་དང་དེའི་རྒྱན་དེ་འགྲེལ་དང་བཅས་རྒྱན་མཚན་བཟང་པོ་ཁོ་བོས་རྟོགས། །འདི་ནི་དེང་སང་བློ་ཞན་བརྩོན་བྲལ་འགའ། ། གོམས་པ་མེད་པར་མཁས་པའི་གོ་འཕང་འདོད། །དེ་དག་རྣམས་ལ་རྗེས་སུ་བརྩེ་བའི་ཕྱིར། །ཉུང་ངུའི་ཚིག་གིས་དོན་མང་རྟོགས་བྱེད་འདི། །གྲགས་པའི་འོད་དཀར་རིང་དུ་རབ་འཕྲོ་ཞིང༌། །བསྟན་པའི་རྒྱལ་མཚན་འཛིན་པའི་བསམ་སྦྱོར་ཅན༑ དོན་གཉེར་སློབ་མས་ཡང་ཡང་བསྐུལ་བའི་ངོར། །ཟང་ཟིང་མེད་པའི་སེམས་ཀྱིས་ལེགས་པར་སྦྱར། །འོན་ཀྱང་དམ་པ་ཕལ་ཆེར་འདས། །མཁས་པའི་གཞུང་ལུགས་ཕལ་ཆེར་ནུབ། །རབ་བྱུང་ཕལ་ཆེར་ཚེ་འདིས་གཡེངས། །དོན་གཉེར་ཕལ་ཆེར་བློ་གྲོས་དམན། །གཟུ་གནས་དོན་གཉེར་བློ་ལྡན་པ། །དེང་སང་ཉིན་མོའི་སྐར་མ་ཙམ། །ཟང་ཟང་མེད་པར་ཆོས་སྟོན་པའི། །བཤེས་གཉེན་དེ་དག་དེ་བས་དཀོན། །ཀྱེ་མ་ཐུབ་བསྟན་རིན་ཆེན་སྒྲོན། །འདིར་ལྟར་གྱུར་པ་མ་བཟོད་ནས། །བདག་གིས་བསམ་པའི་སྟོབས་སྐྱེད་དེ། །མཁས་པའི་བྱ་བ་རྣམས་ལ་འབད། །དེ་ལས་བྱུང་བའི་དགེ་བ་ཉིན་བྱེད་འོད་ཟེར་བྱེ་བའི་ཚོགས་ལྡན་པ། །འགྲོ་བའི་ཤེས་རྒྱུད་གླིང་བཞིར་ལེགས་ཐབས་མི་ཤེས་མུན་པ་ཕྱིར་བསལ་ཏེ། །ཡང་དག་དོན་གྱི་སྣང་བ་རབ་རྒྱས་ཀུན་（༡༨བ་）མཁྱེན་ཀུན་གྱི་དམ་ཆོས་ཀྱི། །འདབ་བརྒྱའི་ཕྲེང་བ་རྒྱས་ཤིང་གསལ་བ་ཡུན་རིང་ལམ་མེར་གནས་པར་བསྔོ།། །། ཤེས་རབ་ཀྱི་ཕ་རོལ་དུ་ཕྱིན་པའི་དོན་བསྡུས་པ་མངོན་པར་རྟོགས་པའི་རྒྱན་གྱི་དེ་ཁོ་ན་ཉིད་གསལ་བར་བྱེད་པ་མཁས་པའི་ཡིད་འཕྲོག་ཅེས་བྱ་བ་འདི་ནི་དྭགས་པོ་པ་གྲགས་པ་རྒྱལ་མཚན་གྱིས་ཡང་ཡང་བསྐུལ་བའི་ངོར་དང༌། གཞན་ཡང་དོན་གཉེར་འགའ་ཞིག་གིས་བསྐུལ་བའི་ངོར། དགེ་སློང་འཁར་ཐོག་པ་རྒྱལ་མཚན་བཟང་པོས་ཆོས་གྲྭ་ཆེན་པོ་དཔལ་རྩེད་ཐང་གི་གཙུག་ལག་ཁང་དུ་ལེགས་པར་སྦྱར་བ་རེ་ཞིག་རྫོགས་སོ། །རྟ་ལོ་ཟླ་བ་དྲུག་པའི་ཡར་ངོའི་ཚེས་བཅུ་གཅིག་གི་ཉིན་པར་གྲུབ་པའི་ཡི་གེ་པ་ནི་སྐར་མ་རིན་བཟང་ངོ༌། །འདིས་བསྟན་པ་དང་སེམས་ཅན་ལ་ཕན་པ་རྒྱ་ཆེན་པོ་འབྱུང་བར་གྱུར་ཅིག།

།།སཾ་ག་ལོཾ་བྷ་ཝནྟུ།། །། ཞུས་དག། དགེའོ་བཀྲ་ཤིས།། །།མེས་པོའི་ཤུས་བཞག་ལས། གུང་རུ་རྒྱལ་མཚན་བཟང་པོའི་གསུང་ཆོས་སྐོར། ལེགས་བཤད་བླ་མའི་མན་ངག་བདུད་རྩིའི་ཆུ་རྒྱུན་བཞུགས་སོ། ། -PAGE 824--PAGE 825--PAGE 772-