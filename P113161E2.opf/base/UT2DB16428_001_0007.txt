འདོད་སེམས་སྤེལ་བ་གཅིག་སྟེ་ཕྲུགས་ལྔ་གསུངས་སོ། །གཉིས་པ་ལ་གཉིས། སྦྱོར་བ་དང༌། དངོས་གཞིའོ། །དང་པོ་ནི། རྐང་པ་དང་པོ་གཉིས་ཀྱི་སྙོམས་འཇུག་དགུ་ལ་ཡར་སོང་ལུགས་མཐུན་དང༌། མར་འོང་ལུགས་མི་མཐུན་གྱི་སེང་གེ་རྣམ་བསྒྱིངས་ཕྲུགས་གཉིས་བསྡུས་སོ། །འདི་ལ་འགོག་པ་ལ་ཞུགས་ཐེབས་གཅིག་ལས་མེད་པས་གནས་བཅུ་བདུན་ནོ། །གཉིས་པ་ལ་སོང་བ་དང་འོང་བའོ། །དང་པོ་ལ་འགོག་པ་མ་སྤེལ་བའི་སོང་བ་དང༌། སྤེལ་བའི་སོང་བའོ། །དང་པོ་ནི། བསམ་གཏན་དང་པོ་ལས་ལངས་ནས་ཡང་བསམ་གཏན་དང་པོ་ལ་བཞུགས་ཏེ་འགོག་པའི་བར་དུ་མཐར་ཆགས་སུ་སོང་བའོ༑ ༑འདི་སྦྱོར་བ་ལུགས་མཐུན་དང་རིགས་གཅིག་པ་ལ་དགོངས་ནས་རྩ་བའི་ཚིག་གིས་དངོས་སུ་མ་བསྟན་ཏོ། །འདི་ལ་གནས་དགུའོ། །གཉིས་པ་ནི། གཅིག་དང་ཞེས་སོགས་རྐང་པ་ཕྱི་མ་གསུམ་གྱིས་སྙོམས་འཇུག་བརྒྱད་དང་འགོག་པ་བརྒྱད་སྤེལ་ནས་ལུགས་མཐུན་འགྲོ་བའི་ཐོད་བརྒལ་བསྡུས་སོ། །གཉིས་པ་ནི། འདོད་པར་ཞེས་སོགས་རྐང་པ་གཉིས་ཀྱིས་འགོག་པ་ལས་ལངས་ནས་སྲིད་རྩེ་ལ་བཞུགས༑ དེ་ལས་ལངས་ནས་ཡར་སོང་དང་མར་འོང་གི་བར་གྱི་མཚམས་འཛིན་གྱི་འདོད་སེམས་མངོན་དུ་བྱེད་པ་བསྡུས་སོ། ཁ་ཅིག་འདི་ལ་གནས་བཅུ་བདུན་དང་བཅོ་བརྒྱད་དུ་འདོད་པ་ཡོད་ཀྱང༌། ཡར་སོང་འདི་ལ་གནས་བཅུ་དྲུག་གོ ། ནུད་ཆུང་བྱས་ནས་འདོད་སེམས་ལ་བཞུགས་པ་ནི། ཡར་སོང་མར་འོངས་གཉིས་ཀྱི་མཚམས་འཛིན་ཡིན་ཞིང་སྲིད་རྩེ་ལ་ནུད་ཆུང་བྱས་པ་ཡང་འདོད་སེམས་མངོན་དུ་བྱ་བའི་ཆེད་དུ་ཡིན་པའི་ཕྱིར། ཡར་སོང་མར་འོང་གཉིས་ཀ་ལ་མི་བགྲང་ངོ༌། ། ནས་ཞེས་པ་གཉིས་དང་སྟེ་ཞེས་པས་ནི་ཐོད་བརྒལ་དུ་ནི་སྙོམས་འཇུག་པ་ཞེས་པའི་དོན་ཡིན་པས། སྦྱོར་དངོས་ཐམས་ཅད་ལ་སྦྱར་ན་དོན་ལ་འབྲེལ་ལོ། ། འགྲེལ་བ་ལས་ཀྱང་

（ ༡༦༤ན ） བྱང་ཆུབ་སེམས་དཔའ་ནས་སོང་ཞིང་འོང་ཞེས་པ་ཡན་ཆད་ཀྱིས་སྦྱོར་བ་སྟོན་ལ། ཡང་ཞེས་པ་ནས་འགོག་པ་ལ་སྙོམས་པར་ཞུགས་ཏེ། ཞེས་པའི་བར་གྱིས་དངོས་གཞི་ཁྱད་པར་ཅན་བསྟན་ཏོ། །དངོས་གཞི་ཙམ་ནི་གོ་སླ་བས་དངོས་སུ་མ་བསྟན་ཏོ། །དེ་ལས་ལངས་ནས་ཞེས་པ་ནས། མངོན་དུ་བྱས་ནས་ཞེས་པའི་བར་གྱིས་མཚམས་འཛིན་དང་ནུད་ཆུང་བསྟན་ཏོ། ། དེའི་འོག་ཏུ་ཞེས་པ་ནས། མཉམ་པར་མ་བཞག་པ་ལའོ། །ཞེས་པའི་བར་གྱིས་དངོས་གཞི་ཆེས་ཁྱད་པར་ཅན་བསྟན་ཏོ། །དེ་ལྟར་གཅིག་ལ་སོགས་པས་ནི་སྤྱིའི་དོན་བསྡུ་བསྟན་ཏོ། །གསུམ་པ་ལ་ལྔ། གང་དང་སྤེལ་བར་བྱ་བའི་གཞི། གང་སྤེལ་བར་བྱ་བའི་ཆོས། ཇི་ལྟར་སྤེལ་བའི་ཚུལ། སྤེལ་བའི་དགོས་པ། དེ་ལ་རྩོད་པ་སྤང་བའོ། །དང་པོ་ནི། ཡར་སོང་ལ་སྙོམས་འཇུག་བརྒྱད་དང༌། མར་འོང་ལ་དགུ་སྤེལ་བ་ཡིན་ཏེ། འཕགས་པ་རྣམས་ཀྱི་འདོད་དགུར་སེམས་གནས་པའི་ཐབས་ནི་དེ་ཙམ་དུ་ཟད་པའི་ཕྱིར་རོ། །གཉིས་པ་ནི། འགོག་པ་དང་འདོད་སེམས་གཉིས་ཡིན་ཏེ། ཞི་བ་དང་མ་ཞི་བའི་མཐར་ཐུག་པ་ཡིན་པས་འདི་གཉིས་དང༌། སྤེལ་ནུས་ན་གཞན་དང་སྤེལ་བ་ཆེས་ཤིན་ཏུ་སླ་བའི་ཕྱིར་རོ། །གསུམ་པ་ནི། ཡར་ལ་འགོག་པ་དང༌། མར་ལ་འདོད་སེམས་སྤེལ་ལོ། །འདི་ལ་ལན་ཉི་ཤུར་བྱེད་པ་མི་རིགས་ཏེ། འགོག་པ་ནས་འགོག་པར་སྤེལ་མི་ནུས་ཤིང༌། སྙོམས་འཇུག་མི་འདྲ་བའི་ཁྱད་པར་མེད་པའི་ཕྱིར་རོ། །འོ་ན་སྙོམས་འཇུག་དགུ་དང༌། འགོག་པ་མ་སྤེལ་བར་འགྱུར་ཏེ། འགོག་པ་ནས་འགོག་པ་མ་སྤེལ་བའི་ཕྱིར་རོ་ཞེ་ན། འདོད་པ་ཡིན་ཏེ། འགོག་པ་སྤེལ་ཆོས་ཡིན་གྱི་སྤེལ་བའི་གཞི་མ་ཡིན་པའི་ཕྱིར་རོ༑ ༑དེས་ན་རང་ཉིད་དང་རང་སྤེལ་གཞི་དང་སྤེལ་ཆོས་གཉིས་སུ་མི་འཐད་དོ། ། གལ་ཏེ་འགོག་པར་སྤེལ་བའི་ཆེད་དུ་སྲིད་རྩེར་ནུད་ཆུང་བྱས་བའི་དགོས་པ་གཞན་མེད་པར་འགྱུར་རོ་ཞེ་ན། དགོས་པ་མེད་པ་མ་ཡིན་ཏེ། ཐུན་མཚམས་ཀྱི་འདོད་སེམས་མངོན་དུ་བྱ་བའི་ཆེད་ཡིན་ལ། དེའི་དགོས་པ་ཡང་མར་འོངས་ལ་འདོད་སེམས་སྤེལ་བའི་ཆེད་ཡིན་ནོ།

།གལ་ཏེ་འགོག་པའི་རྗེས་སུ་འདོད་སེམས་མངོན་དུ་བྱས་པས་ཆོག་མོད། སྲིད་རྩེ་ལ་ནུད་ཆུང་ཅི་ཞིག་དགོས། །དེ་མི་ནུས་ན་མར་འོང་འགོག་པ་ལ་ཡང་འདོད་སེམས་སྤེལ་མི་ནུས་པར་འགྱུར་རོ་ཞེ་ན། སྐྱོན་མེད་དེ། སྲིད་རྩེའི་དེ་མ་ཐག་ཏུ་ཞུགས་པའི་འགོག་པ་ནི་སེམས་བཅས་ཞི་བའི་མཐར་ཐུག་པ་དེ་མ་ཐག་སོང་བའི་འགོག་པ་ལས་སེམས་མེད་ཞི་བའི་མཐར་ཐུག་པའི་དེ་མ་ཐག་སོང་བའི་འགོག་པ་ནི་སེམས་མེད་ཞི་བའི་མཐར་ཐུག་པ་ཡིན་པས་འགོག་པ་གཞན་ལས་ཀྱང་ཆེས་ཞི་བ་ཡིན་ལ། དེ་མ་ཐག་ཏུ་འདོད་སེམས་ཤིན་ཏུ་མ་ཞི་བ་མངོན་དུ་བྱེད་མི་ནུས་པས་སེམས་བཅས་གཅིག་མངོན་དུ་བྱེད་དགོས་ལ། དེ་ཡང་ཉེ་བའི་སྟོབས་དང་ཤུགས་ཀྱིས་སྲིད་རྩེ་ལ་ནུད་པ་ཡིན་ནོ། །ཡང་ན་ཡར་ལ་མ་སྦྱངས་པ་དང༌། མར་ལ་ནུད་པ་ནི་བྱང་བའི་ཁྱད་པར་ཡིན་ཞེས་ཟེར་བ་ཡང་ཡོད་དོ། ཁ་ཅིག་དབང་པོ་རྣོ་རྟུལ་གྱི་ （ ༡༦༤བ ） ཁྱད་པར་འབྱེད་པ་ནི་མི་རིགས་ཏེ༑ གང་ཟག་གཅིག་གིས་ཀྱང་ཡར་སོང་མར་འོངས་གཉིས་ཀ་སྒོམ་པ་ཡོད་པའི་ཕྱིར་རོ། །དེས་ན་འདིའི་གནས་ནི་བཅུ་དྲུག་གོ ནུད་ཆུང་དང་མཚམས་ཀྱི་འདོད་སེམས་མི་བགྲང་བ་ནི་གོང་དུ་བཤད་པ་ལྟར་རོ། །བཞི་པ་ནི། ཏིང་ངེ་འཛིན་ལ་དབང་ཐོབ་པར་བྱ་བའི་ཕྱིར་དུ་སྒོམ་ལ་དེ་ཡང་ས་བདུན་པ་མན་ཆད་དུ་དབང་ཐོབ་པའི་ཕྱིར་དུ་འཇུག་ལ། ས་བརྒྱད་པ་ཡན་ཆད་དུ་དབང་ཐོབ་པ་མཐར་ཕྱིན་པར་བྱ་བའི་ཕྱིར་དུ་སྒོམ་མོ། །ལྔ་པ་ནི། མཛོད་ལས། ས་བརྒྱད་རྣམ་གཉིས་འབྲེལ་བ་དང༌། །གཅིག་བརྒལ་སོང་ཞིང་འོང་ནས་ནི། །རིགས་མི་མཐུན་པ་གསུམ་པར་འགྲོ། །ཐོད་བརྒལ་གྱི་ནི་སྙོམས་འཇུག་ཡིན། །ཞེས་པ་དང༌། མི་མཐུན་པས་མི་འཐད་དོ་ཞེ་ན། སྐྱོན་མེད་དེ། དེ་ནི་ཉན་ཐོས་ཐབས་ལ་མི་མཁས་པའི་དབང་དུ་བྱས་ལ། འདི་ནི་བྱང་སེམས་ཐབས་ལ་མཁས་པའི་དབང་དུ་བྱས་པའི་ཕྱིར་རོ། །དཔེར་ན། བྱ་རོག་དང་འོ་ཐུག་ལྟར་མིང་འདྲ་ཡང་དོན་མི་འདྲ་བ་བཞིན་ནོ། །གཉིས་པ་ནི། ཐོད་རྒལ་དུ་ནི་སྙོམས་པར་འཇུག་གོ

།སུ་ཞིག་གིས་ཞེ་ན༑ སྒོམ་ལམ་རྩེ་སྦྱོར་ལ་གནས་པའི་བྱང་སེམས་འཕགས་པ་རྣམས་ཀྱིས་སོ། ། དགོས་པ་གང་གི་ཕྱིར་དུ་ན། ཏིང་ངེ་འཛིན་ལ་དབང་ཐོབ་པར་བྱ་བའི་ཕྱིར་དུའོ།། ཚུལ་ཇི་ལྟར་ཞེ་ན། སྦྱོར་བ་དང༌། དངོས་གཞི་གཉིས་ལས། དང་པོ་ནི། དང་པོར་བསམ་གཏན་བཞི་དང༌། གཟུགས་མེད་བཞི་དང༌། འགོག་པ་དང་བཅས་པའི་མཐར་གནས་ཀྱི་སྙོམས་འཇུག་དགུ་ལུགས་དང་མཐུན་པ་དང་ལུགས་དང་མི་མཐུན་པ་རྣམ་པ་གཉིས་སུ་ཡར་སོང་ཞིང་མར་འོངས་ནས་སོ། །གཉིས་པ་ལ་རྩ་བས་མ་ཟིན་པའི་ཡར་སོང་གཉིས་དང་ཟིན་པའི་མར་འོང་གཅིག་གོ །དང་པོ་ལ་འགོག་པ་མ་སྤེལ་བ་དང༌། སྤེལ་བ་གཉིས་ཀྱི་དང་པོ་ནི། རབ་འབྱོར་བྱང་ཆེན་གྱི་ཏིང་ངེ་འཛིན་ཐོད་རྒལ་དེ་གང་ཞེ་ན། འདི་ལ་བྱང་ཆེན་འདོད་པས་དབེན་པ་ཞེས་པ་ནས་བསམ་གཏན་དང་པོ་ཉེ་བར་བསྒྲུབས་ཏེ་གནས་སོ། །ཞེས་པ་ནས་འདུ་ཤེས་དང་ཚོར་བ་འགོག་པ་ཉེ་བར་བསྒྲུབས་ཏེ་གནས་སོ། །ཞེས་པའི་བར་དུ་གསུངས་སོ། །གཉིས་པ་ནི། འགོག་པ་ལས་ལངས་ཏེ་བསམ་གཏན་དང་པོ་ལའོ།། དེ་ལས་ལངས་ནས་འགོག་པ་ལའོ། །ཞེས་པ་ནས། སྲིད་རྩེའི་བར་ལ་འགོག་པ་ལ་སྙོམས་པར་འཇུག་གོ །མཚམས་འཛིན་གྱི་འདོད་སེམས་མངོན་དུ་བྱ་བའི་ཕྱིར་སྲིད་རྩེ་ལ་སྙོམས་པར་འཇུག་གོ །དེ་ལས་ལངས་ནས་ཐབས་ལ་མཁས་པའི་སྟོབས་ཀྱིས་འདོད་པར་གཏོགས་པའི་རྣམ་པར་ཤེས་པ་མཉམ་བཞག་མ་ཡིན་པ་མངོན་དུ་བྱས་ནས་དེ་ཡིས་མཚམས་བཟུང་སྟེ་མར་འོང་རྩོམ་མོ། །གཉིས་པ་ནི། མཚམས་ཀྱི་འདོད་སེམས་དེའི་འོག་ཏུ་འགོག་པ་ལའོ། །དེ་ནས་མཉམ་པར་མ་བཞག་པ་ལ། དེ་ནས་འགོག་པ་གཅིག་པུ་བརྒལ་ནས་སྲིད་རྩེ་ལ། དེ་ནས་འདོད་སེམས་ལ། དེ་ནས་འགོག་པ་དང་སྲིད་རྩེ་གཉིས་བརྒལ། ཅི་ཡང་ལ། དེ་ནས་འདོད་སེམས་ལ། དེ་ནས་གསུམ་བརྒལ་རྣམ་ཤེས་ལ། དེ་བཞིན་དུ་བཞི་བརྒལ་ནས་ནམ་མཁའ་ལ། ལྔ་བརྒལ་བསམ་ （ ༡༦༥ན ） གཏན་བཞི་པ་ལ། དྲུག་བརྒལ་གསུམ་པ་ལ། བདུན་བརྒལ་གཉིས་པ་ལ། བརྒྱད་བརྒལ་བསམ་གཏན་དང་པོ་ལ༑ དེ་ནས་འདོད་སེམས་ལའོ།

།ཅིའི་ཕྱིར་འདི་ལ་ཐོད་རྒལ་གྱི་སྙོམས་འཇུག་ཅེས་བྱ་ཞེ་ན། བསམ་གཏན་བཞི་གཟུགས་མེད་བཞི་འགོག་པའི་བར་དུ་མཉམ་པར་བཞག་མ་བཞག་འདྲེས་མར་མི་འདྲ་བར་འགྲོ་བས་ན་དེ་སྐད་ཅེས་བྱའོ། །འགྲེལ་པ་ལ་གསུམ། སྦྱོར་བ། དངོས་གཞི། དོན་བསྡུ་བའོ། །དང་པོ་ནི། སོང་ཞིང་འོང་ངོ༌། །གང་ལ་ན། བསམ་གཏན་བཞི་དང༌། གཟུགས་མེད་བཞི་དང༌། འགོག་པའི་མཚན་ཉིད་ཀྱི་སྙོམས་པར་འཇུག་བ་དགུ་ལའོ། །གང་གིས་ན། བྱང་ཆུབ་སེམས་དཔའ་སྒོམ་ལམ་པ་རྣམས་ཀྱིས་ནིའོ། །ཇི་ལྟར་ན། ལུགས་དང་མཐུན་པ་དང་ལུགས་དང་མི་མཐུན་པ་རྣམ་པ་གཉིས་ཀྱིས་སོ། །དེ་གང་ཞེ་ན། བསམ་གཏན་དང་པོ་ནས་བཟུང་སྟེ། འགོག་པའི་བར་དུ་སོང་ནས། དེའི་འོག་ཏུ་འགོག་པ་ནས་བཟུང་སྟེ་བསམ་གཏན་དང་པོའི་བར་དུ་འོང་ཏེ། དེ་ལྟར་རོ། །གཉིས་པ་ལ་གཉིས། ཡར་སོང་བ་དང༌། མར་འོངས་པའོ། །དང་པོ་ལ་གཉིས། དངོས་དང༌། མཚམས་འཛིན་ནོ། །དང་པོ་ནི། དེ་ནས་ཡང་བསམ་གཏན་དང་པོ་ལ་སྙོམས་པར་བཞུགས་ཏེ། དེ་ལས་ལངས་ནས་འགོག་པ་ལའོ། །དེ་བཞིན་དུ་བསམ་གཏན་ལྷག་མ་རྣམས་དང་གཟུགས་མེད་འདུ་ཤེས་མེད་འདུ་ཤེས་མེད་མིན་གྱི་སྐྱེ་མཆེད་དང་བཅས་པའི་བར་ལས་རེ་རེའི་མཇུག་ཏུ་འགོག་པ་ལ་སྙོམས་པར་ཞུགས་ཏེའོ།། གཉིས་པ་ནི། མཐའི་འགོག་པ་དེ་ལས་ལངས་ནས་རང་གི་སྔ་ལོགས་དེ་མ་ཐག་པའི་སྙོམས་པར་འཇུག་པ་འདུ་ཤེས་མེད་འདུ་ཤེས་མེད་མིན་གྱི་སྐྱེ་མཆེད་ལ་དམིགས་ནས། བྱང་སེམས་ཐབས་ལ་མཁས་པའི་སྟོབས་ཀྱིས་སྲིད་རྩེ་དེ་ལས་ལངས་ཏེ་འདོད་པའི་སས་བསྡུས་ཀྱི་རྣམ་པར་ཤེས་པ་མཉམ་པར་མ་བཞག་པ་འདོད་པའི་ཡུལ་དེ་ལྟ་བུ་དེ་མངོན་སུམ་དུ་བྱས་ནས། འདོད་པ་ན་སྤྱོད་པའི་རྣམ་པར་ཤེས་པ་དེ་ཉིད་ཡར་སོང་མར་འོང་གི་མཚམས་ཀྱི་ངོར་བཞག་ནས་མར་འོང་རྩོམ་མོ། །གཉིས་པ་ནི། དེའི་འོག་ཏུ་འགོག་པ་ལའོ། །དེ་ནས་མཉམ་པར་མ་བཞག་པ་འདོད་སེམས་ལའོ། །དེའི་འོག་ཏུ་འགོག་པ་གཅིག་པུ་བོར་ལ་འདུ་ཤེས་མེད་འདུ་ཤེས་མེད་མིན་སྐྱེ་མཆེད་ལའོ། །དེ་ནས་མཉམ་པར་མ་བཞག་པ་ལའོ།

། དེ་ནས་སྔར་འགོག་པ་བོར་བའི་སྟེང་དུ་སྲིད་རྩེ་ཡང་བོར་བས་གཉིས་བོར་ལ། ཅི་ཡང་མེད་པའི་སྐྱེ་མཆེད་ལའོ། །དེ་ནས་མཉམ་པར་མ་བཞག་པ་ལའོ། །དེ་བཞིན་དུ་བརྒྱད་པ་བསམ་གཏན་གཉིས་པའི་བར་དུ་བོར་ནས་བསམ་གཏན་དང་པོ་ལ་འཇུག་གོ །དེ་ནས་མཉམ་པར་མ་བཞག་པ་ལའོ། །གསུམ་པ་ནི། ཐོད་རྒལ་གྱི་སྙོམས་པར་འཇུག་པ་ལ་དབང་ཐོབ་པ་ཉིད་ཀྱི་སྒོ་ནས་སྙོམས་འཇུག་དེ་དག་གི་མཚན་ཉིད་མངོན་སུམ་དུ་བྱེད་པས་ན་སྒོམ་པའི་ལམ་རྩེ་མོ་ཡིན་ནོ། །ཐོད་རྒལ་གྱི་དོན་གང་ཞེ་ན། མི་འདྲ་བར་འགྲོ་བ་སྟེ་དེ་ཡང་དེ་ལྟར་གཅིག་ལ་སོགས་པ་བོར་ནས་མི་འདྲ་བའི་སྒོ་ནས་འགྲོ་བས་ན་ཞེས་སྦྱར་བས་མར་འོང་གི་དོན་བསྡུས་ལ༑ དེ་ལྟར་འགོག་པའི་སྙོམས་པར་འཇུག་པ་ལ་ཐུག་པའི་བར་དུ། མི་འདྲ་ （ ༡༦༥བ ） བའི་སྒོ་ནས་འགྲོ་བས་ཞེས་སྦྲེལ་བས་ཡར་འགྲོའི་དོན་དུ་བསྡུས་ཏེ། འགོག་པའི་བར་དུ་མི་འདྲར་འགྲོ། །ཞེས་དང༌། ཐོད་རྒལ་དུ་ནི་སྙོམས་འཇུག་པ།། ཞེས་པ་གཉིས་ཀྱི་འགྲེལ་པའོ། །གཉིས་པ་ལ་གསུམ། སྤྱིའི་སྒོ་ནས་མཚམས་སྦྱར། སོ་སོའི་སྒོ་ནས་རང་བཞིན་བཤད། དོན་བསྡུས་པའི་སྒོ་ནས་གཉེན་པོ་མཚོན་ཚུལ་ལོ། །དང་པོ་ནི། དེ་ལྟར་སྒོམ་པའྀ་ལམ་བརྗོད་ནས་དེའི་འོག་ཏུ་སྒོམ་སྤང་རྟོག་པ་གསུངས་ཏེ། སྒོམ་ལམ་དེ་ལ་མི་མཐུན་པའི་ཕྱོགས་སྤང་བའི་ཕྱིར་དུ་རྟོག་པ་རྣམ་པ་བཞི་བརྗོད་དགོས་པས་སོ། །གཉིས་པ་ནི། མདོར། རབ་འབྱོར་གྱིས་གསོལ་པ། བཅོམ་ལྡན་འདས་བྱང་ཆུབ་སེམས་དཔའ་ཆེན་པོ་གནས་མང་པོ་ལ་ཡང་བསླབ་པར་བགྱི་ལ་གང་ལ་ཡང་བསླབ་པར་མི་བགྱིའོ། །ཞེས་པ་ནས། འདུས་བྱས་སམ་འདུས་མ་བྱས་སམ། ཉན་ཐོས་ཀྱིས་ཆོས་སམ། རང་སངས་རྒྱས་ཀྱི་ཆོས་སམ། སངས་རྒྱས་ཀྱི་ཆོས་ལ་ཡང་མངོན་པར་ཆགས་པར་མི་འགྱུར་རོ། །ཞེས་པའི་བར་གྱིས་ནི་སྒོམ་སྤངས་གཟུང་འཛིན་གྱི་རྣམ་པར་རྟོག་པ་བཞི་བསྟན་ཏོ། །དེ་དག་གི་དོན་བསྡུས་ནས་སྟོན་པ་ལ་གཉིས། གཟུང་རྟོག་དང༌། འཛིན་རྟོག་གོ །དང་པོ་ལ་གཉིས། འཇུག་པ་གཟུང་རྟོག་དང༌།

ལྡོག་པ་གཟུང་རྟོག་གོ །དང་པོ་ལ་གསུམ་ལས། སྔ་འགྲེལ་ནི། རེ་ཞིག་གཟུང་བའི་རྣམ་པར་རྟོག་པ་དང་པོ་དགུ་འཆད་དོ། །རྩ་བ་ལ་གསུམ༑ ཡུལ་དང༌། རྟོག་པ་དང༌། གཉེན་པོའོ། །དང་པོ་ལ་ཡང་ཤེས་བྱའི་དབང་དུ་བྱས་པ་གསུམ། ལམ་གྱི་དབང་དུ་བྱས་པ་དྲུག་གོ །དང་པོ་ནི། མདོར་བསྡུས་རྒྱས་དང་སངས་རྒྱས་ཀྱིས། །བཏང་བས་ཡོངས་སུ་མ་བཟུང་དང༌། །ཞེས་པས་བསྟན་ཏོ། །གཉིས་པ་ལ་ཡང་ལམ་གྱི་ཡོན་ཏན་གྱི་དབང་དུ་བྱས་པ་གསུམ། ངོ་བོའི་དབང་དུ་བྱས་པ་གསུམ་མོ། །དང་པོ་ནི། དུས་གསུམ་ཡོན་ཏན་མེད་པ་དང༌། ། ཞེས་པ་དང༌། གཉིས་པ་ནི། ལེགས་པའི་ལམ་ནི་རྣམ་པ་གསུམ། །ཞེས་པས་བསྟན་ཏོ། །གཉིས་པ་ནི། དེ་ལྟར་ཡུལ་དགུ་ལ་གཟུང་བའི་རྣམ་རྟོག་འདི་གཅིག་སྟེ༑ ཞེས་པས་བསྟན་ཏོ། །གསུམ་པ་ནི། སྦྱོར་བའི་རྣམ་པའི་སྤྱོད་ཡུལ་ཅན། ཞེས་སོ། །འགྲེལ་པ་ལ་གཉིས། རྟོག་པའི་ངོ་བོ་དང༌། གཉེན་པོའོ། །དང་པོ་ནི། གཟུང་བའི་རྣམ་པར་རྟོག་པ་དང་པོ་དབྱེ་གཞི། དབྱེ་ངོ་རྣམ་པ་དགུའོ། །འབྱེད་པའི་རྒྱུ་མཚན་ནི། ཡུལ་དགུ་ཡོད་པས་སོ། །དགུ་གང་ཞེ་ན། ཚིག་མདོར་བསྡུས་པ་ལ་དགའ་བའྀ་སེམས་ཅན་དབང་རྣོན་རྗེས་སུ་འཛིན་པས། ཆོས་མདོར་བསྡུས་པ་དང༌། ཚིག་རྒྱས་པ་ལ་དགའ་བའི་སེམས་ཅན་དབང་རྟུལ་རྗེས་སུ་འཛིན་པས། ཆོས་རྒྱས་པ་དང༌། ཇི་སྐད་བཤད་པའི་མདོར་རྒྱས་ཀྱི་དོན་ལ་ནན་ཏན་གྱིས་སྒྲུབ་པར་མི་བྱེད་པས་རེ་ཞིག་སངས་རྒྱས་ཀྱི་བཏང་སྟཻ་ཡོངས་སུ་མ་བཟུང་བ་དང༌། མཐོང་ལམ་ལ་ལྟོས་ཏེ་བྱུང་བ་འགགས་པ་ཉིད་ཀྱིས་སྦྱོར་བའི་ལམ་གྱི་སྤང་བྱ་མགོ་གནོན་པའི་ཡོན་ཏན་མེད་པ་དང༌། ཡང་དག་པར་མཐའ་བཞིར་སྐྱེ་བའི་རྒྱུ་དང་མི་ལྡན་པས་མཐོང་བའི་ལམ་གྱི་སྤང་བྱ་ད་ལྟར་བ་སྤོང་བའི་ཡོན་ཏན་མེད་པ་དང༌༑ མཐོང་ལམ་ལ་ལྟོས་ཏེ་མ་འོངས་པ་དངོས་ （ ༡༦༦ན ） པོར་མེད་པ་ཉིད་ཀྱིས་སྒོམ་པའི་ལམ་གྱི་སྤང་བྱ་མ་འོངས་པ་སྤོང་བའི་ཡོན་ཏན་མེད་པ་དང༌། རྟག་སོགས་ཕྱིན་ཅི་ལོག་ཞི་བ་ཉིད་དང༌། མི་རྟག་པ་ལ་སོགས་པ་རྟོགས་པས་མྱ་ངན་འདས་པར་སྦྱོར་བའི་ལམ་དང༌།

སྟོང་པ་ཉིད་གསར་དུ་རྟོགས་པ་མངོན་པར་སྒྲུབ་པ་ཉིད་ཀྱིས་མཐོང་བའི་ལམ་དང༌། རང་བཞིན་མེད་པ་མཐོང་ཟིན་སྒོམ་པར་བྱེད་པ་ཉིད་ཀྱིས་སྒོམ་པའི་ལམ་རྣམས་ལའོ། །ཇི་ལྟར་རྟོག་ཅཻ་ན། འགྲེལ་ཆེན་ལས། སྒྱུ་མ་ལྟ་བུར་བདག་གིས་འཇུག་པར་བྱའོ། །ཞེས་དེ་ལྟར་འཇུག་པའི་ཕྱོགས་ལ་བརྟེན་པའི་གཟུང་བའི་རྣམ་པར་རྟོག་པ་ཞེས་པ་ལྟར་རོ། །གཉིས་པ་ནི། ཉེར་བསྡོགས་ཀྱི་གནས་སྐབས་འདིར་སྤང་བར་བྱ་བ་ཉིད་ཀྱིས་ན། སྒོམ་ལམ་གྱི་སྦྱོར་བའི་གནས་སྐབས་ཀྱི་ཡུལ་དུ་སྤང་བྱར་ཡོད་པ་ཅན་ནོ། །གཉིས་པ་ལ་གསུམ་ལས༑ སྔ་འགྲེལ་ནི། དེ་ལྟར་ཞེས་སོགས་སོ། །རྩ་བ་ལ་གསུམ། ངོ་བོ། གཉེན་པོ༑ ཡུལ་ལོ། །དང་པོ་ནི། གཉིས་པ་འཇུག་པ་གཟུང་རྟོག་གོ །གཉིས་པ་ནི། སྒོམ་ལམ་གྱི་སེམས་དང་སེམས་བྱུང་རྣམས་འཇུག་པའི་ཡུལ་དུ་སྤང་བྱར་ཡོད་པ་ཅན་ཡིན་པར་བཞེད་དོ། །གསུམ་པ་ནི། ཚོགས་ལམ་རྣམ་བཅད་ཀྱི་སྒོ་ནས་བསྟན་པ་གཉིས་དང༌། སྦྱོར་ལམ་ཡོངས་གཅོད་ཀྱི་སྒོ་ནས་བསྟན་པ་གཉིས་དང༌། མཐོང་ལམ་རྣམ་བཅད་ཀྱི་སྒོ་ནས་བསྟན་པ་གཅིག་དང༌། སྒོམ་ལམ་ཡོངས་གཅོད་ཀྱི་སྒོ་ནས་བསྟན་པ་གཅིག་དང༌། མི་སློབ་ལམ་རྣམ་བཅད་ཀྱི་སྒོ་ནས་བསྟན་པ་གཅིག་དང༌། དེ་དག་ལས་ལྡོག་པའི་དབང་དུ་བྱས་པ་གཅིག་དང༌། ཤེས་བྱ་གཏན་ལ་འབེབས་བའི་དབང་དུ་བྱས་པ་གཅིག་དང་དགུ་སྟེ་རིམ་པ་ལྟར། སེམས་མི་སྐྱེ་དང་ཞེས་པ་ནས། ཇི་བཞིན་དོན་མ་ཡིན། ཞེས་པའི་བར་ཏེ། ཐེག་པ་དམན་པ་ཡིད་བྱེད་ཅེས་པ་ལ་གཉིས་སུ་ཕྱེ་བས་དགུའོ། །དེས་ན་ཡུལ་དགུ་ལ་ལྡོག་བྱ་ཉིད་དུ་རྣམ་པར་རྟོག་པ་ནི་སྒོམ་པའི་ལམ་ལ་གཟུང་བའི་རྣམ་པར་རྟོག་པ་གཉིས་པར་ཤེས་པར་བྱའོ། །འགྲེལ་པ་ལ་གཉིས། རྟོག་པའི་ངོ་བོ། གཉེན་པོའོ། །དང་པོ་ནི། གཟུང་བའི་རྣམ་པར་རྟོག་པ་གཉིས་པ་དབྱེ་གཞི། དབྱེ་ངོ་རྣམ་པ་དགུའོ། ། འབྱེད་པའི་རྒྱུ་མཚན་ནི། ཡུལ་དགུ་ཡོད་པའི་ཕྱིར་རོ། །དེ་གང་ཞེ་ན། དགེ་བའི་བཤེས་གཉེན་དང༌། ལ་སོགས་པས་ཐབས་ལ་མཁས་པ་དང་བྲལ་བས་གཞན་དོན་དུ་བྱང་ཆུབ་ཀྱི་སེམས་མི་སྐྱེ་བ་དང༌།

གཞན་དོན་དུ་སངས་རྒྱས་ལ་དམིགས་པའི་བསོད་ནམས་ཁྱད་པར་དུ་འཕགས་པ་མེད་པས་བྱང་ཆུབ་ཀྱི་སྙིང་པོ་མི་བྱེད་པ་དང༌། གནས་སྐབས་སྦྱོར་ལམ་ནས་ཉན་ཐོས་ཀྱི་རིགས་ཅན་དུ་ངེས་པ་ཉིད་ཀྱི་ཕྱིར་ཉན་ཐོས་དེའི་ཐེག་པའི་ལམ་གྱི་འབྲས་བུ་ཡིད་ལ་བྱེད་པ་དང༌། གནས་སྐབས་སྦྱོར་ལམ་ནས་རང་སངས་རྒྱས་ཀྱི་རིགས་ཅན་དུ་ངེས་པ་ཉིད་ཀྱི་ཕྱིར་རང་སངས་རྒྱས་དེའི་ཐེག་པའི་འབྲས་བུ་མངོན་དུ་བྱེད་པ་དང༌། ཐབས་ཤེས་ཟུང་འབྲེལ་གྱི་སྒོ་ནས་ཤེས་རབ་ཀྱི་ཕ་རོལ་ཏུ་ཕྱིན་པ་སྒྲུབ་པ་མེད་པས། ཡང་དག་པར་རྫོགས་པའི་བྱང་ཆུབ་ཐོབ་བྱར་ཡིད་ལ་མི་བྱེད་པ་དང༌། གཟུགས་སོགས་ （ ༡༦༦བ ） དམིགས་པ་དང་བཅས་པ་ཉིད་ཀྱིས་མི་རྟག་སོགས་སྒོམ་པ་དང༌། གཟུགས་སོགས་དམིགས་པ་མེད་པ་ཉིད་ཀྱིས་མི་རྟག་སོགས་སྒོམ་པ་མེད་པ་དང༌། གཟུགས་སོགས་དམིགས་པ་ཡང་མེད་པས་མི་རྟག་སོགས་སྒོམ་པ་ཡང་མེད། གཟུགས་སོགས་མི་དམིགས་པ་ཡང་མེད་པས་མི་རྟག་སོགས་སྒོམ་པ་མེད་པ་ཡང་མ་ཡིན་པ་དང༌། གཟུགས་སོགས་བདེན་པར་ཕྱིན་ཅི་ལོག་ཏུ་མངོན་པར་ཞེན་པས་དེ་ཁོ་ན་ཉིད་ཀྱི་དོན་ཇི་ལྟ་བ་བཞིན་མ་ཡིན་པ་ཉིད་ལའོ། །ཇི་ལྟར་དུ་རྟོགས་ན། ཡུལ་དེ་དག་སྐྱོན་དང་བཅས་པས་དོར་བར་བྱའོ། །ཞེས་གཟུང་བར་རྣམ་པར་རྟོག་པའོ། །གཉིས་པ་ནི། སྒོམ་ལམ་རྩེ་སྦྱོར་གྱི་གནས་སྐབས་དེ་ན་སྤང་བར་བྱ་བ་ཉིད་ཀྱིས་ན་སྒོམ་ལམ་གྱི་སེམས་དང་སེམས་ལས་བྱུང་བ་འཇུག་པའི་གནས་སྐབས་ཀྱི་ཡུལ་དུ་སྤང་བྱར་ཡོད་པ་ཅན་ནོ། །གཉིས་པ་ལ་གཉིས། རྫས་འཛིན་དང༌། བཏགས་འཛིན་རྟོག་པའོ། །དང་པོ་ལ་གསུམ་ལས། སྔ་འགྲེལ་ནི། དེ་ལྟར་ཞེས་སོགས་སོ། །རྩ་བ་ལ་གཉིས། །ངོ་བོ་དང༌། ཡུལ་ལོ། །དང་པོ་ནི། འཛིན་པར་བྱེད་པ་དང་པོར་དེ། །ཤེས་པར་བྱ་བ་བསྒྲགས་པ་ཡིན། །ཞེས་པས་བསྟན་ཏོ། །གཉིས་པ་ནི། སྤྱོད་ཡུལ་ལོ། །དེ་ལ་ཡང་ཤེས་བྱའི་དབང་དུ་བྱས་པ་གསུམ། འཕགས་པའི་ལམ་གྱི་དབང་དུ་བྱས་པ་བཞི༑ སོ་སོ་སྐྱེ་བོའི་ལམ་གྱི་དབང་དུ་བྱས་པ་གཉིས་སོ།

།དང་པོ་ལ་ཡང༌། ཤེས་བྱ་ཇི་ལྟ་བ་དང༌། ཇི་སྙེད་པའི་དབང་དུ་བྱས་པའོ། །དང་པོ་ལ་ཡང༌། གང་ཟག་གི་བདག་མེད་པ་དང༌། ཆོས་ཀྱི་བདག་མེད་པའི་དབང་དུ་བྱས་པ་སྟེ། རིམ་པ་ལྟར། སེམས་ཅན་བཏགས་པ་དང༌། ཆོས་བཏགས་པ་དང༌། ཞེས་སོ། །གཉིས་པ་ནི། སྟོང་མིན་ཉིད། ཞེས་པའོ། །གཉིས་པ་ལ་ཡང་ལྟ་བའི་དབང་དུ་བྱས་པ་དང༌། སྤྱོད་བའི་དབང་དུ་བྱས་པ་གཉིས་སོ། །དང་པོ་ནི། ཆགས་དང་རབ་འབྱེད་བདག་ཉིད་དང༌། ཞེས་པའོ། ། གཉིས་པ་ལ། ཉན་ཐོས་ཀྱི་ལམ་ཐབས་དང་བྲལ་བ་དང༌། བྱང་སེམས་ཀྱི་ལམ་ཐབས་དང་ལྡན་པའི་དབང་དུ་བྱས་པའོ། །དང་པོ་ནི། དངོས་པོར་བྱེད་དང་ཞེས་པའོ༑ ༑གཉིས་པ་ནི། ཐེག་གསུམ་དང༌། ཞེས་པའོ། །གསུམ་པ་ལ་གཉིས། ལྟ་བ་དམན་པ་དང༌། སྤྱོད་པ་དམན་པའི་དབང་དུ་བྱས་པ་སྟེ། རིམ་པ་ལྟར། ཡོན་ནི་དག་པ་མ་ཡིན་དང༌། །ཞེས་པ་དང༌། སྤྱོད་པ་རྣམ་པར་འཁྲུགས་པ་ལ། །ཞེས་པས་བསྟན་ཏོ། །འགྲེལ་པ་ལ་གསུམ། རྟོག་པའི་ངོ་བོ། འཛིན་སྟངས། གཉེན་པོའོ། ། དང་པོ་ནི། འཛིན་པར་རྣམ་པར་རྟོག་པ་དང་པོ་དབྱེ་གཞི། དབྱེ་ངོ་རྣམ་པ་དགུའོ།། འབྱེད་པའི་རྒྱུ་མཚན་ནི། ཡུལ་དགུ་ཡོད་པའི་ཕྱིར་རོ། །དགུ་གང་ཞེ་ན། སེམས་ཅན་རྫས་སུ་ཡོད་པ་དོན་དམ་པར་མི་སྐྱེ་བས་ཕུང་པོ་ལ་སེམས་ཅན་དུ་བཏགས་པ་ཙམ་དང༌། སེམས་ཀྱི་སྣང་བ་ཙམ་དུ་ཟད་པའི་ཕྱིར་གཟུགས་སོགས་ཆོས་སུ་བཏགས་པ་ཙམ་དང༌། ཆོས་ཐམས་ཅད་དུ་མཁྱེན་གསུམ་གྱི་ཡུལ་རྗེས་སུ་འགྲོ་བའི་ཕྱྀར་རྣམ་པ་ཐམས་ཅད་མཁྱེན་པ་ཉིད་ལ་སོགས་པའི་མཁྱེན་གསུམ་གྱི་ཆོས་ཐ་སྙད་དུ་སྟོང་པ་མ་ཡིན་པ་ཉིད་དང༌། རྣམ་པ་ཐམས་ཅད་དུ་མི་རྟག་པ་ལ་སོགས་

（ ༡༦༧ན ） པ་མངོན་པར་ཞེན་པ་མ་སྤངས་པས་གཟུགས་སོགས་ཀྱི་ཆོས་ལ་ཆགས་པ་དང༌། བྱང་སེམས་ཀྱི་ཆོས་ཐམས་ཅད་དོན་དམ་པར་ངོ་བོ་ཉིད་མེད་པར་རྟོགས་པས་ཆོས་རབ་ཏུ་རྣམ་པར་འབྱེད་པ་དང༌། ཉན་རང་ཆེད་དུ་བྱ་བ་ཆེན་པོ་གསུམ་ལ་དམིགས་པར་མི་བྱེད་པས་རང་དོན་དངོས་པོའི་ཆེད་དུ་བྱ་བ་བྱེད་པ་དང༌༑ བྱང་སེམས་རྣམས་གཟུགས་ལ་སོགས་པ་རྣམ་མཁྱེན་གྱི་བར་ལ་དམིགས་པའི་ཕྱིར། ཐེག་པ་གསུམ་གྱིས་གཞན་དོན་དུ་ངེས་པར་འབྱུང་བ་དང༌། སོ་སྐྱེས་ཆོས་ཉིད་མངོན་སུམ་དུ་རྟོགས་པ་ལ་ཡང་དག་པར་རབ་ཏུ་མ་ཞུགས་པ་ཉིད་ཀྱིས་ཡོན་མ་དག་པ་དང༌། སྦྱིན་བྱ་དང་སྦྱིན་བྱེད་ལ་སོགས་པ་འཁོར་གསུམ་དུ་དམིགས་ཏེ་སྒྲུབ་པས་སྤྱོད་པ་འཁྲུགས་པ་ལའོ། །གཉིས་པ་ནི། ཡུལ་དེ་དག་ལ་སྔ་མ་མཐོང་སྤང་རྫས་འཛིན་རྟོག་པའི་སྐབས་བཞིན་དུ་དོན་དམ་པར་ཞེན་པས་འཛིན་པའི་རྣམ་པར་རྟོག་པའོ། །གསུམ་པ་ནི། སྒོམ་པའི་ལམ་གྱི་སྦྱོར་བའི་གནས་སྐབས་ཀྱི་ཡུལ་ཅན་ནོ། །གཉིས་པ་ལ་གཉིས། མཚམས་སྦྱར་བ་དང༌། དོན་བཤད་པའོ། །དང་པོ་ནི། དེ་ལྟར་ཞེས་སོགས་སོ། །གཉིས་པ་ལ་གཉིས། མདོར་བསྟན། རྒྱས་པར་བཤད་པའོ། །དང་པོ་ལ་གཉིས་ལས། རྩ་བ་ནི། ཐེག་ཆེན་གྱི་སྒོམ་པའི་ལམ་དང་སྤང་གཉེན་དུ་འབྲེལ་བ་ཡི༑ མི་མཐུན་ཕྱོགས་རྫས་འཛིན་ལས་གཞན་བཏགས་འཛིན་རྟོག་པ་དབྱེ་གཞི།། དབྱེ་ངོ་རྣམ་པ་དགུ་སྟེ། ཡུལ་དགུ་ཡོད་པའི་ཕྱིར་རོ། །མི་མཐུན་ཕྱོགས་སུ་བསྟན་པ་ནི། རྟོག་པ་དེ་ནི་སྒོམ་ལམ་རྩེ་མོ་དེ་ཡིས་རྣམ་པར་འཇོམས་པས་སོ། །ཡུལ་ནི། སེམས་ཅན་དུ་ཐ་སྙད་བཏགས་པ་དང་དེར་རྣམ་པར་འཇོག་པའི་རྒྱུ་མཚན་གཉིས་ཀྱི་ཡུལ་ཅན་ནོ། །འགྲེལ་པ་ནི་སྒོམ་ལམ་རྩེ་མོའི་མི་མཐུན་པའི་ཕྱོགས་འཛིན་པའི་རྣམ་པར་རྟོག་པ་གཉིས་པ་སྒོམ་ལམ་དེ་དང་སྤང་གཉེན་དུ་འབྲེལ་བ་ནི་རྣམ་པ་དགུའོ། །རྒྱུ་མཚན་ནི། སྒོམ་པའི་ལམ་གྱིས་ཡང་དག་པར་སྤང་བར་བྱ་བ་ཡིན་པའི་ཕྱིར་རོ། །ཡུལ་ནི་སེམས་ཅན་དུ་ཐ་སྙད་བཏགས་པ་དང་བཏགས་པ་དེར་རྣམ་པར་གཞག་པའི་རྒྱུ་མཚན་སེམས་ཀྱི་སྣང་བ་ཙམ་གྱི་ཕུང་པོའི་ཡུལ་ཅན་ནོ།

། གཉིས་པ་ལ་གསུམ་ལས། སྔ་འགྲེལ་ནི། ཇི་ལྟར་ཞེས་སོགས་སོ། །རྩ་བ་ལ་གཉིས་ལས། ངོ་བོ་ནི། རྣམ་པར་རྟོག་པ་ནི་ཐ་མ་བཏགས་འཛིན་རྟོག་པར་བཞེད་དོ༑ ༑ཡུལ་ནྀ། དྲུག་སྟེ་བྱང་སེམས་ཀྱི་ལམ་གྱི་སྒྲིབ་པའི་དབང་དུ་བྱས་པ་གསུམ། བྱང་སེམས་ཀྱི་ལམ་གྱི་ངོ་བོའི་དབང་དུ་བྱས་པ་གཅིག དམིགས་པའི་དབང་དུ་བྱས་པ་གཉིས། ཁྱད་པར་གྱི་དབང་དུ་བྱས་པ་གཅིག སྤང་བྱའི་རང་བཞིན་གྱི་དབང་དུ་བྱས་པ་གཅིག ལམ་གྱི་རྣམ་པའི་དབང་དུ་བྱས་པ་གཅིག་གོ །དང་པོ་ནི། བདག་ཉིད་ཇི་བཞིན་ཀུན་མཁྱེན་ནི། །གསུམ་གྱི་སྒྲིབ་པ་གསུམ་དང༌། །ཞེས་དང༌། གཉིས་པ་ནི། ཞི་ལམ་ཞེས་དང༌། གསུམ་པ་ནི། དེ་བཞིན་ཉིད་སོགས་དང༌། མཚུངས་པར་ལྡན་དང་མི་ལྡན་དང༌། །མི་མཉམ་ཞེས་དང༌། བཞི་པ་ནི། སྡུག་བསྔལ་ལ་སོགས་དང་ཞེས་དང༌། ལྔ་པ་ནི། （ ༡༦༧བ ） ཉོན་མོངས་རྣམས་ཀྱི་རང་བཞིན་དང༌། ཞེས་དང༌། དྲུག་པ་ནི། གཉིས་སུ་མེད་ལ་ཞེས་པའོ། །ཡང་ན་ལྔ་བདུན་གཉིས་དམིགས་པར་སྦྱར་ལ་དྲུག་པ་ཁྱད་པར་དུ་བྱའོ། །འཕགས་པས་གཉིས་སུ་མེད་ལ་ཡན་ཆད་ཡུལ། རྨོངས་པ་ངོ་བོར་འཆད་དོ། །སློབ་དཔོན་ལྟར་ན༑ ཡུལ་དགུ། དེ་ལ་རྨོངས་པ་དགུ །དེ་ལ་རྟོག་པ་དགུ་ཞེས་བཞེད་ཅིང༌། རྨོངས་པ་ཡང་ཡུལ་དུ་འཆད་དོ། །འགྲེལ་པ་ལ་གསུམ། རྟོག་པའི་ངོ་བོ། འཛིན་སྟངས། གཉེན་པོའོ། །དང་པོ་ནི། འཛིན་པར་རྣམ་པར་རྟོག་པ་ཐ་མ་དབྱེ་གཞི། དབྱེ་ངོ་རྣམ་པ་དགུར་བཞེད་པ་ཡིན་ནོ། །རྒྱུ་མཚན་ནི། ཡུལ་དགུ་ཡོད་པའི་ཕྱིར། དགུ་གང་ཞེ་ན། རྒྱུ་འབྲས་ངོ་བོའི་རྣམ་པ་ཐམས་ཅད་ཡོངས་སུ་མ་ཤེས་པས་རྣམ་པ་ཐམས་ཅད་མཁྱེན་པ་ཉིད་ཀྱི་སྒྲིབ་པ་སེལ་བའི་ཐབས་ལ་ཀུན་ཏུ་རྨོངས་པ་དང༌། ཐེག་པ་གསུམ་གྱི་ལམ་ཐམས་ཅད་ཡོངས་སུ་མ་ཤེས་པས། ལམ་ཤེས་པ་ཉིད་ཀྱི་སྒྲིབ་པ་སེལ་བའི་ཐབས་ལ་ཀུན་ཏུ་རྨོངས་པ་དང༌། གཞི་ཕུང་ཁམས་སྐྱེ་མཆེད་ཐམས་ཅད་ཡོངས་སུ་མ་ཤེས་པས་ཐམས་ཅད་ཤེས་པ་ཉིད་ཀྱི་སྒྲིབ་པ་སེལ་བའི་ཐབས་ལ་ཀུན་ཏུ་རྨོངས་པ་དང༌། ཐབས་ལ་མཁས་པ་དང་མ་བྲལ་བའི་ཤེས་རབ་ཀྱི་ཕ་རོལ་ཏུ་ཕྱིན་པ་ཡོངས་སུ་མ་ཤེས་པས་སྒྲིབ་པ་ཐམས་ཅད་ཞི་བར་བྱེད་པའི་ལམ་ལ་ཀུན་ཏུ་རྨོངས་པ་དང༌།

གཟུགས་ལ་སོགས་པའི་ཤེས་བྱ་ཆོས་ཅན་གྱིས་བསྡུས་པ་རྣམས་དང་དེ་བཞིན་ཉིད་དང༌། སྟོང་པ་ཉིད་ལ་སོགས་པ་གཅིག་དང་ཐ་དད་ལས་གྲོལ་བར་ཡོངས་སུ་མ་ཤེས་པས་དེ་བཞིན་ཉིད་ལ་སོགས་པ་དང༌། གཟུགས་མཚུངས་པར་ལྡན་པ་ངོ་བོ་གཅིག་དང་མི་ལྡན་པ་ཐ་དད་པ་ལ་ཀུན་ཏུ་རྨོངས་པ་དང༌། བདུད་དང་མུ་སྟེགས་དང༌། སྡིག་གྲོགས་ལ་སོགས་པའི་རང་གི་ངོ་བོ་ཡོངས་སུ་མ་ཤེས་པས་ལམ་གཞན་དང་མི་མཉམ་པ་ཉིད་ལ་ཀུན་ཏུ་རྨོངས་པ་དང༌༑ མི་རྟག་སོགས་ཀྱི་དོན་ལ་ངེས་དོན་སྒྲ་ཇི་བཞིན་དུ་འཛིན་པ་ཉིད་ཀྱིས་སྡུག་བསྔལ་ལ་སོགས་པའི་བདེན་པ་བཞི་ལ་ཀུན་ཏུ་རྨོངས་པ་དང༌། འདོད་ཆགས་ལ་སོགས་པའི་ངོ་བོ་སྟོང་པ་ཉིད་ཡོངས་སུ་མ་ཤེས་པས། ཉོན་མོངས་པའི་རང་བཞིན་ལ་ཀུན་ཏུ་རྨོངས་པ་དང༌། གཟུང་བ་དང་འཛིན་པའི་མཚན་ཉིད་དོན་དམ་པར་རང་བཞིན་མེད་པར་ཡོངས་སུ་མ་ཤེས་པས་གཟུང་འཛིན་གཉིས་སུ་མེད་པ་ལ་ཀུན་ཏུ་རྨོངས་པ་ལའོ། །གཉིས་པ་ནི། སྔ་མ་མཐོང་ལམ་རྩེ་སྦྱོར་གྱི་སྤང་བྱ་བཏགས་འཛིན་རྟོག་པ་བཞིན་དུ་སྐྱེས་བུ་བཏགས་པ་ཙམ་དུ་ཞེན་པའོ། །གསུམ་པ་ནི། སྒོམ་པའི་ལམ་གྱི་སེམས་དང་སེམས་ལས་བྱུང་བ་འཇུག་པའི་གནས་སྐབས་ཀྱི་ཡུལ་ཅན་ནོ། །གསུམ་པ་ནི། སྒོམ་པའི་ལམ་གྱི་མི་མཐུན་པའི་ཕྱོགས་རྣམ་པ་བཞི་པོ་དེ་དག་སྤང་བར་བྱ་བ་ཉིད་དུ་དངོས་སུ་བསྟན་པས་སྤང་བྱ་དེའི་དབྱེ་བས་གཉེན་པོ་སྒོམ་ལམ་རྩེ་མོའི་རྣམ་པ་བཞིར་ཡང་འཐད་དོ། །ཞེས་བྱ་བར་ཁོང་དུ་ཆུད་པར་བྱའོ། །གསུམ་པ་ལ་གསུམ་ལས། སྔ་འགྲེལ་ནི། སྔ་མ་མཐོང་ལམ་རྩེ་མོར་བསྟན་པ་བཞིན་དུ་སྒོམ་སྤང་གི་རྣམ་པར་རྟོག་པ་མངོན་གྱུར་བརྒྱ་རྩ་བརྒྱད་སྤངས་པ་དང་དུས་མཉམ་པ་ཁོ་ནར་རྟོག་པ་དེ་དག་གིས་རྒྱུར་བསྡུས་པའི་ཉོན་མོངས་པའི་བག་ཆགས་བརྒྱ་རྩ་བརྒྱད་སྤངས་པའི་ （ ༡༦༨ན ） མཐུས་ཐེག་པ་གསུམ་གྱི་ཡོན་ཏན་ཕུན་སུམ་ཚོགས་པའི་རིགས་ཐམས་ཅད་བྱང་ཆུབ་སེམས་དཔའ་སྒོམ་པའི་ལམ་ལ་གནས་པ་ལ་བརྟེན་ཏོ་ཞེས་བྱ་བར་བར་སྐབས་ཀྱི་ཚིགས་སུ་བཅད་པ་གཉིས་དག་གིས་གསུངས་པའོ།

།རྩ་བ་ནི། མདོར། དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཟབ་བོ། །ཞེས་པ་ནས་བྱང་ཆུབ་སེམས་དཔའ་སེམས་དཔའ་ཆེན་པོ་གང་ཤེས་རབ་ཀྱི་ཕ་རོལ་ཏུ་ཕྱིན་པ་ཟབ་མོ་ཇི་སྐད་དུ་བསྟན་པ་འདི་ལ་སྤྱོད་པ་དེ་དག་ནི་ལྷ་དང་མི་དང་ལྷ་མ་ཡིན་དུ་བཅས་པའི་འཇིག་རྟེན་གྱིས་ཕྱག་བྱ་བར་འོས་པའོ། །ཞེས་པའི་བར་གྱིས་སྒོམ་ལམ་གྱི་ཡོན་ཏན་ཕུན་སུམ་ཚོགས་པ་བསྟན་ཏོ། །དེ་དག་གི་དོན་བསྡུས་ནས་སྟོན་པ་ནི། བརྟེན་པར་བྱེད་དོ། །འབྲས་བུ་མཆོག་གིས་སྦ་བ་ཡི། །སེམས་དཔའ་ཆེན་པོ་དེ་ལ་ནིའོ། །གང་ན། རྣམ་པ་ཀུན་ཏུ་འགྲོ་བ་ཡི། །བདེ་སྒྲུབ་ཡོན་ཏན་ཕུན་ཚོགས་ཀུན་ནོ། །ཇི་ལྟར་ན། རྒྱ་མཚོ་ཆེ་ལ་ཆུ་བོ་བཞིན་ནོ། །རྒྱུ་མཚན་ནི། གཞན་ལ་གནོད་པར་བྱེད་པས་ན་ཡམས་ནད་དང་འདྲ་བའི་རྣམ་པར་རྟོག་པ་འདི་རྣམས་ཟད་ནས་ནི་འགལ་རྐྱེན་གྱི་གེགས་དང་བྲལ་བའི་ཕྱིར་རོ། །དཔེར་ན་ནད་སོས་ནས་ཡུན་རིང་དུ་ལོན་ནས་ནད་པ་དབུགས་ཕྱིན་པའི་བདེ་བ་ཐོབ་པ་ལྟར་རོ། །འགྲེལ་པ་ནི། བརྟེན་པར་བྱེད་དོ། །གང་ལ་ན། བྱང་ཆུབ་སེམས་དཔའ་སྒོམ་པའི་ལམ་ལ་གནས་པ་འབྲས་བུ་རབ་ཀྱི་མཐར་ཕྱིན་པ་ཐོབ་པ་དེ་དག་གིས་མཛེས་པར་གྱུར་པ་དེ་ལའོ། །གང་ན། རྣམ་པ་ཐམས་ཅད་དུ་འགྲོ་བའི་བདེ་བ་བསྐྱེད་པར་མཁས་པའི་ཡོན་ཏན་ཕུན་སུམ་ཚོགས་པའི་ཐེག་པ་གསུམ་གྱིས་བསྡུས་པ་ཐམས་ཅད་དོ། །རྒྱུ་གང་ལས་ན། སྙིང་རྗེས་སེམས་ཅན་གཞན་གྱི་དབང་དུ་གྱུར་པའི་རྒྱུ་ལས་སོ། །ཇི་ལྟར་ན། རྒྱ་མཚོ་ཆེན་པོ་ལ་ཆུ་བོ་གངྒཱ༑ སིན་དྷུ། ཤཱི་ཏ། པཀྵུ་བཞི་ཆུ་གཡོག་ལྔ་བརྒྱ་དང་བཅས་ཏེ་འབབ་པ་བཞིན། རྣམ་པ་ཐམས་ཅད་དུ་མངོན་དུ་འོང་བའི་རྣམ་པས་སོ། །དེའི་རྒྱུ་མཚན་ནི། སྔར་སྒོམ་པའི་ལམ་ལ་གོམས་པས་རྣམ་པར་རྟོགས་པའི་རིགས་བཞི་པོ་ཡོན་ཏན་གྱི་འབྲས་བུ་ལ་འཚེ་བར་བྱེད་པ་ཉིད་ཀྱིས་ཡམས་ཀྱི་ནད་དུ་གྱུར་པ་འདི་རྣམས་ཟད་ནས་ཡོན་ཏན་སྐྱེ་བ་ལ་གེགས་བྱེད་པ་མེད་པས་སོ།

།དཔེར་ན་ནད་གྲོལ་ནས་འཚོ་བ་རྙེད་པ་ན་ནད་པ་དགའ་བས་དབུགས་ཕྱིན་པ་ཐོབ་པ་བཞིན་དུའོ། །ཆ༧ བར་ཆད་མེད་པའི་རྩེ་སྦྱོར་བཤད་པ། བཞི་པ་ལ་གཉིས། དངོས་དང༌། བསལ་བྱ་ལོག་རྟོག་གོ །དང་པོ་ནི། མདོར༑ གསོལ་བ། བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་པོ་སེམས་དང་པོ་བསྐྱེད་པ་དང་ལྡན་པས་སེམས་ཅན་ཐམས་ཅད་ཀྱི་དོན་དུ་བླ་ན་མེད་པ་ཡག་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འཚལ་བ་དེའི་བསོད་ནམས་ཇི་ཙམ་ཞིག་ཏུ་འཕེལ་བར་འགྱུར། ཞེས་པ་ནས༑ རབ་འབྱོར་འདི་ནི་རྣམ་པ་ཐམས་ཅད་མཁྱེན་པ་ཉིད་ཀྱི་དམིགས་པའོ། ། འདི་ནི་དབང་བསྒྱུར་བའོ། །འདི་ནི་རྣམ་པའོ། །འདི་ནི་མཚན་ཉིད་དོ། །ཞེས་པའི་བར་གྱིས་ནི་བར་ཆད་མེད་ （ ༡༦༨བ ） པའི་ཏིང་ངེ་འཛིན་བསྟན་ཏོ། །དེ་དག་གི་དོན་བསྡུས་ནས་སྟོན་པ་ལ་གཉིས། ངོ་བོ་དང༌། དམིགས་རྣམ་གྱི་ཁྱད་པར་རོ། ། དང་པོ་ལ་གསུམ་ལས། སྔ་འགྲེལ་ནི། དེ་ལྟར་སྒོམ་པའི་ལམ་གྱི། །ཞེས་པ་ནས། བར་ཆད་མེད་པའི་ཏིང་ངེ་འཛིན་ཞེས་པའི་བར་རོ། །རྩ་བ་ནི། བར་ཆད་མེད་པའི་ཏིང་ངེ་འཛིན་གསུངས་སོ། །གང་ལས་ན། མདོ་ལས་སོ། །ཇི་ལྟར་ན། སྟོང་གསུམ་སྐྱེ་བོ་ཉན་ཐོས་དང༌། །བསེ་རུའི་རྟོགས་པ་ཕུན་ཚོགས་དང༌། །བྱང་ཆུབ་སེམས་དཔའ་སྐྱོན་མེད་ལ། །བཀོད་པའི་དགེ་རྣམས་དཔེར་མཛད་ནས་དེ་བས་ཀྱང་བར་ཆད་མེད་པའི་རྩེ་མོའི་བསོད་ནམས་ཆེས་མང་པོཉིད་ཀྱིས་སོ། །ཅིའི་ཕྱིར་བར་ཆད་མེད་པའི་ཏིང་ངེ་འཛིན་ཞེས་བྱ་ཞེ་ན། སངས་རྒྱས་ཉིད་ཐོབ་པ་ལ་སྒྲུབ་པ་གཞན་གྱིས་བར་ཆོད་པ་མེད་པས་དེ་སྐད་ཅེས་བྱའོ། །སངས་རྒྱས་དེ་གང་ཞེ་ན། དེ་ནི་རྣམ་པ་ཀུན་མཁྱེན་ཉིད་ཡིན་ནོ། །འགྲེལ་པ་ནི། འདིར་བར་ཆད་མེད་པའི་ཏིང་ངེ་འཛིན་ཞེས་བྱའོ། །གང་ཞེ་ན། སངས་རྒྱས་ཉིད་འཐོབ་པའི་བར་ཆད་མེད་པའི་ཏིང་ངེ་འཛིན་གང་ཡིན་པ་དེ་ནིའོ། །དེ་ཡང་མདོ་ལས་ཇི་ལྟར་བསྟན་ཅེ་ན༑ འགའ་ཞིག་གིས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་སེམས་ཅན་རྣམས།

ཉན་ཐོས་དང༌། རང་སངས་རྒྱས་དང༌། བྱང་ཆུབ་སེམས་དཔའི་སྐྱོན་མེད་པ་ལ་བཀོད་ནས་བསོད་ནམས་བསྐྱེད་པ་གང་ཡིན་པ་དེ་དཔེར་མཛད་ནས་དེ་བས་ཀྱང་བར་ཆད་མེད་པའི་རྩེ་མོ་ཁྱད་པར་དུ་འཕགས་པར་བསོད་ནམས་མང་བ་ཉིད་ཀྱིས་གསུངས་སོ། །ཅིའི་ཕྱིར་བསོད་ནམས་མང་ཞེ་ན། རྣམ་པ་ཐམས་ཅད་མཁྱེན་པ་ཉིད་གང་ཡིན་པ་དེ་བར་ཆད་མེད་པའི་རྩེ་མོའི་འབྲས་བུ་སངས་རྒྱས་ཉིད་ཡིན་པས་སོ། །གཉིས་པ་ལ་གསུམ་ལས། སྔ་འགྲེལ་ནི། ཏིང་ངེ་འཛིན་དེའི་དམིགས་པ་ཞེས་པ་ནས། གསུངས་པ་ཞེས་པའི་བར་རོ། །རྩ་བ་ནི། འདི་ཡི་དམིགས་པར་དངོས་མེད་དེ། །བདག་པོ་དྲན་པ་ཡིན་པར་བཞེད། །རྣམ་པ་ཞི་ཉིད་ཞེས་པ་སྟེ། འགྲེལ་པས་འཆད་པ་ལྟར་རོ། །འགྲེལ་པ་ནི། བར་ཆད་མེད་པའི་ཏིང་ངེ་འཛིན་འདིའི་དམིགས་པའི་རྐྱེན་ནི་གཟུགས་སོགས་ཆོས་ཐམས་ཅད་བདེན་པའི་དངོས་པོ་མེད་པ་སྒྱུ་མ་ལྟ་བུར་དམིགས་པ་ཡིན་ཏེ། དེ་ལ་དམིགས་ནས་ཡོངས་སུ་གཅོད་པར་བྱེད་པའི་ཕྱིར་རོ། །བདག་པོའི་རྐྱེན་ནི་དྲན་པ་ཡིན་ཏེ། ས་དགུ་པ་མན་ཆད་དུ་རྣམ་མཁྱེན་ཡིད་བྱེད་ཀྱི་སྒོ་ནས་ཐབས་ཤེས་ཟུང་འབྲེལ་གྱི་དམིགས་རྣམ་མ་བརྗེད་པར་བྱས་པ་ཙམ་གྱིས་འདི་མངོན་དུ་འགྱུར་བའི་ཕྱིར་རོ། །རྣམ་པ་ནི་དོན་དམ་པར་རང་བཞིན་གྱིས་སྤྲོས་པ་ཉེ་བར་ཞི་བ་ཉིད་ཡིན་ཏེ། སྤྲོས་པའི་མཚན་མས་དབེན་པའི་རྣམ་པར་མི་རྟོག་པའི་རང་བཞིན་ཡིན་པའི་ཕྱིར་རོ། །མདོར་བསྡུས་ན། དམིགས་པ་བདེན་སྟོང་དང་སྒྱུ་མ་ལྟ་བུ་མ་ཡིན་དགག་གཉིས་ཀ་ལ་དམིགས་ཀྱང༌། གཞུང་གཞན་ལས་འབྱུང་བ་ལྟར་སྐྱེད་བྱེད་ཀྱི་དམིགས་རྐྱེན་མ་ཡིན་ལ། དེ་ལ་དམིགས་ནས་སྤྲོས་བྲལ་གྱི་རྣམ་ལྡན་དུ་སྐྱེས་པ་ལ་དམིགས་རྐྱེན་ཞེས་པའི་ཐ་སྙད་བྱས་སོ། །སྐབས་འདིའི་དྲན་པ་ནི་བསྐལ་བ་གྲངས་མེད་གསུམ་དུ་སྦྱོར་བཞི་སྒོམ་པའི་དམིགས་རྣམ་མ་ （ ༡༦༩ན ） བརྗེད་པར་འཛིན་པའི་དྲན་པ་ལ་བྱའོ། །ཆ༨ འདིར་བསྟན་བསལ་བྱ་ལོག་སྒྲུབ་བཤད་པ། གཉིས་པ་ནི། མདོར། གསོལ་བ། བཅོམ་ལྡན་འདས་ཅི་ལགས།

རྣམ་པ་ཐམས་ཅད་མཁྱེན་པ་ཉིད་འབའ་ཞིག་དངོས་པོ་མ་མཆིས་པ་ལགས་སམ། འོན་ཏེ་གཟུགས་ཀྱང་དངོས་པོ་མ་མཆིས་པ་ལགས། ཞེས་པ་ནས། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་ཕུང་པོ་གསུམ་དུ་ལུང་བསྟན་ཏོ། །ཞེས་པའི་བར་གྱིས་ནི་ལོག་པར་རྟོག་པ་བཅུ་དྲུག་བསྟན་ཏོ། །དེ་དག་གི་དོན་བསྡུས་ནས་སྟོན་པ་ལ་གཉིས། མདོར་བསྟན་པ་དང༌། རྒྱས་པར་བཤད་པའོ། །དང་པོ་ལ་གཉིས་ལས་རྩ་བ་ནི། འདི་ལ་ནི། རབ་ཏུ་སྨྲ་རྣམས་རྒྱུད་མར་རྒོལ། །ཞེས་སོ། །འགྲེལ་པ་ནི། བསལ་བར་བྱའོ། །གང་ན། རྒོལ་བ་དེ་དག་གོ །ཇི་ལྟ་བུ་ན། རྩོད་པ་རབ་ཏུ་སྨྲ་བ་བདེན་གཉིས་ཀྱི་ཐབས་ལ་མཁས་པ་མ་གཏོགས་པ་རྣམས་ཀྱི་བདེན་གཉིས་འགལ་བར་རྩོད་པའི་ཀླན་ཀའི་རྒོལ་བ་རྒྱུད་མར་འབྱུང་བས་སོ། །གང་གིས་ན། བདེན་གཉིས་རྣམ་པར་འབྱེད་པའི་ཐབས་ལ་མཁས་པས་སོ། །གང་ལ་ཀླན་ཀ་འབྱུང་ཞེ་ན། བར་ཆད་མེད་རྩེའི་དམིགས་རྣམ་ཀྱི་གནས་འདི་ལ་ནིའོ། །འབྱུང་བའི་རྒྱུ་མཚན་ནི། བློ་དམན་པ་རྣམས་ཀྱིས་གཏིང་དཔག་དཀའ་བའི་ཕྱིར་རོ། །དེ་ལྟར་བསྟན་པ་འདིས་ནི་བར་ཆད་མེད་རྩེ་འདིའི་ཟབ་པ་ཉིད་བསྙད་དོ་སྙམ་དུ་དགོངས་པ་ཡིན་ནོ། །གཉིས་པ་ལ་གསུམ་ལས། སྔ་འགྲེལ་ནི། བློའི་ནོར་ཅན། ཞེས་པ་ནས། ལོག་པར་རྟོག་པ། ཞེས་པའི་བར་རོ། །བློའི་ནོར་ནི། བཤེས་སྤྲིང་ལས། དད་དང་ཚུལ་ཁྲིམས་གཏོང་དང་ཐོས་པ་དང༌། །དྲི་མེད་ངོ་ཚ་ཤེས་དང་ཁྲེལ་ཡོད་དང༌། །ཤེས་རབ་ནོར་བདུན་ལགས་པར་ཐུབ་པས་གསུངས། །ནོར་གཞན་ཕལ་པ་དོན་མ་མཆིས་རྟོགས་མཛོད༑ ༑ཅེས་གསུངས་པ་ལྟར་འཕགས་པའི་ནོར་བདུན་ནོ། །རྩ་བ་ནི། རྣམ་པ་བཅུ་དྲུག་དག་ཏུ་བཞེད་དོ། །གང་ན། ལོག་པར་རྟོག་པའོ། །གཞི་གང་ལ་ན། རྣམ་པ་ཀུན་མཁྱེན་ཉིད་དང༌། བར་ཆད་མེད་རྩེའི་དམིགས་རྣམ་ལ་བརྟེན་པ་ཅན་ནོ། ། གང་ཟག་གང་གིས་ན། དངོས་སྨྲ་བ་རྣམས་ཀྱིའོ། །ཡུལ་གང་ལ་ན། དམིགས་པ་འཐད་དང་དེ་ཡི་ནི། །ཞེས་པ་ནས། མཚན་ཉིད་དང་ནི་སྒོམ་པ་ལ། །ཞེས་པའི་བར་ཡུལ་བཅུ་དྲུག་ལའོ།

།འགྲེལ་པ་ལ་གསུམ། བསལ་བྱ་ལོག་རྟོག སེལ་བྱེད་ལན༑ བསལ་ནས་ཏིང་ངེ་འཛིན་བསྐྱེད་ཚུལ་ལོ། །དང་པོ་ནི། ལོག་པར་རྟོག་པ་རྣམ་པ་བཅུ་དྲུག་གོ །གང་ཟག་གང་གིས་ན། སྐྱེ་བོ་བྱང་ཆུབ་སེམས་དཔའི་ཐབས་ལ་མཁས་པ་བདེན་གཉིས་ཕྱིན་ཅི་མ་ལོག་པ་མི་ཤེས་པའི་དངོས་པོར་རབ་ཏུ་སྨྲ་བ་ཉིད་ཐམས་ཅད་ཀྱི་ལོག་པར་རྟོག་པའོ། །ངོ་བོ་གང་ཞེ་ན། ཐེ་ཚོམ་གྱི་ངོ་བོ་ཉིད་དོ། །འདིར་ཐེ་ཚོམ་ནི་མཐའ་གཉིས་སུ་དོགས་པ་ཙམ་ལ་མི་བྱ་ཞིང༌། ད་ལྟ་མཐའ་གཅིག་ཏུ་འཛིན་ཡང༌། རྒྱུ་མཚན་ཡང་དག་ལ་བརྟེན་ནས་མཐའ་གཞན་དུ་འཛིན་པའི་དོགས་པ་མ་བཅད་པས། རང་གི་བཟུང་ཚུལ་ལས་གཞན་དུ་འཛིན་སྲིད་པ་ཙམ་ལ་བྱའོ། །ཅིའི་ཕྱིར་ལོག་པར་རྟོག་པ་ཞེས་བྱ་ཞེ་ན། ཕན་ཚུན་འགལ་བ་ལྟར་སྣང་བའི་དོན་གཞི་གཅིག་ལ་སྒྲུབ་པར་མི་འཐད་པར་བསམ་པ་ཉིད་ཀྱིས་སོ༑ ༑ （ ༡༦༩བ ） ཡུལ་གང་ལ་ན། གོང་དུ་ཇི་སྐད་བཤད་པའི་རྣམ་པ་བཅུ་དྲུག་གི་ཡུལ་ཅན་ཉིད་ཀྱིས་སོ། །གཞི་གང་ལ་བརྟེན་པ་ནི་འབྲས་བུ་རྣམ་པ་ཐམས་ཅད་མཁྱེན་པ་ཉིད་དང༌། རྒྱུ་བར་ཆད་མེད་པའི་རྩེ་མོ་ལ་བརྟེན་པ་ཅན་ནོ། །ཚུལ་ཇི་ལྟར་དུ་རྟོག་ཅེ་ན། རྣམ་མཁྱེན་གྱི་དམིགས་པ་མི་འཐད་པར་ཐལ། འདུས་བྱས་དང་འདུས་མ་བྱས་ཀྱི་ཁམས་དག་དངོས་པོ་མེད་པ་ཉིད་ཀྱིས་སོ། །དམིགས་པའི་ངོ་བོ་ཉིད་ངེས་པར་གཟུང་བ་མེད་པར་ཐལ། རྣམ་པ་ཐམས་ཅད་དུ་རང་བཞིན་མེད་པའི་ཕྱིར། རྣམ་པ་ཐམས་ཅད་མཁྱེན་པ་ཉིད་ཀྱི་ཡེ་ཤེས་མེད་པར་ཐལ། ཤེས་བྱ་དངོས་པོ་དང་དངོས་པོ་མེད་པ་མི་དམིགས་པས་སོ། །ཀུན་རྫོབ་དང་དོན་དམ་པའི་བདེན་པ་གཉིས་མེད་པར་ཐལ། ཆོས་ཐམས་ཅད་དེ་བཞིན་ཉིད་ཀྱི་ངོ་བོ་ཉིད་ཀྱིས་སོ། །འདིར་བདེན་པ་གཉིས་ཀྱི་རྣམ་གཞག་ནི་སྐབས་གཞན་དུ་བཤད་ཟིན་པ་ལས་ཤེས་པར་བྱའོ། །སྦྱོར་བ་མེད་པར་ཐལ། སྦྱིན་པ་ལ་སོགས་པ་མི་དམིགས་པས་སོ། །སངས་རྒྱས་དཀོན་མཆོག་མེད་པར་ཐལ། རྟོགས་པར་བྱ་བ་མེད་པས་སོ། །ཆོས་དཀོན་མཆོག་མེད་པར་ཐལ། ཐམས་ཅད་མིང་དུ་བཏགས་པ་ཙམ་དུ་ཟད་པས་སོ།

།དགེ་འདུན་དཀོན་མཆོག་མེད་པར་ཐལ། གཟུགས་ལ་སོགས་པ་དམིགས་པ་བཀག་པས་སོ། །ཐབས་ལ་མཁས་པ་མེད་པར་ཐལ། སྦྱིན་པ་ལ་སོགས་པར་མི་དམིགས་པས་སོ། །དེ་བཞིན་གཤེགས་པའི་མངོན་པར་རྟོགས་པ་མེད་པར་ཐལ། དངོས་པོ་དང་དངོས་པོ་མེད་པ་དང་གཉིས་ཀའི་ངོ་བོར་རྟོག་པ་བཀག་པས་སོ། །རྟག་པ་ལ་སོགས་པར་ཡོད་པ་ཕྱིན་ཅི་ལོག་མི་འཐད་པར་ཐལ། མི་རྟག་པ་ལ་སོགས་པའི་སྤྲོས་པ་རྣམ་པར་དག་པ་ཙམ་ཉིད་ཀྱིས་སོ།། སངས་རྒྱས་ཀྱི་ལམ་མེད་པར་ཐལ། ལམ་རྣམ་པར་སྒོམ་པའི་འབྲས་བུ་མངོན་སུམ་དུ་མི་བྱེད་པས་སོ། །མི་མཐུན་པའི་ཕྱོགས་དང་གཉེན་པོ་དག་མེད་པར་ཐལ། དོར་བ་དང་བླང་བར་བྱ་བ་མེད་པས་སོ། །གཟུགས་སུ་རུང་བ་སོགས་ཆོས་ཀྱི་མཚན་ཉིད་མེད་པར་ཐལ། གཟུགས་སོགས་ཆོས་ཅན་མེད་པས་སོ། །ཡུམ་སྒོམ་པ་མེད་པར་ཐལ། བསྒོམ་བྱ་རང་དང་སྤྱིའི་མཚན་ཉིད་མི་འཐད་པས་སོ། །ཞེས་དེ་ལྟ་བུའི་ཡུལ་བཅུ་དྲུག་ལ་ལོག་པར་རྟོག་ཅེས་སྦྱོར་རོ། །གཉིས་པ་ནི། ཀུན་རྫོབ་སྒོ་ཅན་གྱི་ཀླན་ཀ་ལ་གོ་རིམ་བཞིན་དུ་དོན་དམ་པའི་སྒོ་ནས་ལན་གདབ་པ་དང༌༑ དོན་དམ་པའི་སྒོ་ཅན་གྱི་ཀླན་ཀ་ལ་ཀུན་རྫོབ་ཀྱི་སྒོ་ནས་ལན་གདབ་དགོས་ཏེ། ཀུན་རྫོབ་སྒོ་ཅན་གྱི་ཀླན་ཀ་ནི་ཀུན་རྫོབ་ཚད་མར་བྱས་ནས་དོན་དམ་དང༌༑ དོན་དམ་སྒོ་ཅན་གྱི་ཀླན་ཀ་ནི་དོན་དམ་ཚད་མར་བྱས་ནས་ཀུན་རྫོབ་སུན་འབྱིན་པ་དེ་བས་ནའོ། །འདིའི་མཐའ་དཔྱད་པ་ལ་གཉིས། ཀླན་ཀ་དང༌། ལན་ནོ། །དང་པོ་ནི། ཐལ་རྟགས་གཉིས། རིགས་མཐུན་གཉིས་དང༌། རིགས་མི་མཐུན་གཉིས་ཏེ་བཞིར་ངེས་སོ། །རིགས་མཐུན་ནི་དཔེར་ན་བྱང་སེམས་འཕགས་པ་ཆོས་ཅན། ལམ་གསུམ་སྒོམ་པ་དགོས་པ་མེད་པར་ཐལ། ཉན་རང་གི་ལམ་གྱི་འབྲས་བུ་མྱང་འདས་མངོན་དུ་མི་བྱེད་པའི་ཕྱིར། ཞེས་པ་ནི། ཀུན་རྫོབ་རིགས་མཐུན་གྱི་ཀླན་ཀ་དང༌༑ དོན་དམ་དུ་རང་སྤྱིའི་མཚན་ཉིད་ཡོད་པར་ཐལ། ཀུན་རྫོབ་ཏུ་ཡུམ་སྒོམ་པ་

（ ༡༧༠ན ） ཡོད་པའི་ཕྱིར། ཞེས་པ་ནི། ཀུན་རྫོབ་རིགས་མི་མཐུན་ནོ། །དོན་དམ་དུ་བར་ཆད་མེད་རྩེའི་དམིགས་པ་མི་འཐད་པར་ཐལ། དོན་དམ་དུ་དམིགས་བྱ་ཡུལ་མེད་པའི་ཕྱིར། ཞེས་པ་ནི། དོན་དམ་དུ་རིགས་མཐུན་ནོ། །ཡུམ་སྒོམ་པ་མེད་པར་ཐལ། བསྒོམ་བྱ་རང་སྤྱིའི་མཚན་ཉིད་མེད་པའི་ཕྱིར། ཞེས་པ་ནི། དོན་དམ་རིགས་མི་མཐུན་ནོ། །འདི་དོན་དམ་སྒོ་ཅན་གྱི་ཀླན་ཀ་ཡིན་ཏེ། དོན་དམ་དུ་ཁས་བླངས་རྟགས་སུ་བཀོད་ནས་ཀུན་རྫོབ་ཏུ་མི་འདོད་པ་སྒྲུབ་པས་སོ། །དེ་ཡང་ཀུན་རྫོབ་རྟགས་སུ་བཀོད་པ་རྣམས་ནི། ཀུན་རྫོབ་སྒོ་ཅན་གྱི་ཀླན་ཀ་དང༌། དོན་དམ་རྟགས་སུ་བཀོད་པ་རྣམས་ནི་དོན་དམ་སྒོ་ཅན་གྱི་ཀླན་ཀའོ། །དེས་ན་རྟགས་ལ་དོན་དམ་མ་སྦྱར་ཡང་ཁས་བླངས་ལ་བསམས་ནས་བཀོད་པ་ཡང་དོན་དམ་སྒོ་ཅན་གྱི་ཀླན་ཀ་དང༌། ཀུན་རྫོབ་མ་སྦྱར་ཡང་ཁས་བླངས་ལ་བསམས་ནས་བཀོད་པ་ནི་ཀུན་རྫོབ་སྒོ་ཅན་གྱི་ཀླན་ཀའོ། །གཉིས་པ་ནི། རིགས་མི་མཐུན་གྱི་ཀུན་རྫོབ་སྒོ་ཅན་གྱི་ཀླན་ཀ་ལ་དོན་དམ་གྱི་སྒོ་ནས་ལན་དང༌། རིགས་མི་མཐུན་གྱི་དོན་དམ་གྱི་སྒོ་ཅན་གྱི་ཀླན་ཀ་ལ་ཀུན་རྫོབ་ཀྱི་སྒོ་ནས་ལན་གདབ་དགོས་ལ། ཀུན་རྫོབ་སྒོ་ཅན་གྱི་ཀླན་ཀ་ཐམས་ཅད་ལ་དོན་དམ་གྱི་སྒོ་ནས་ལན་དང༌། དོན་དམ་ལ་ཀུན་རྫོབ་ཀྱི་སྒོ་ནས་ལན་འདེབས་དགོས་པའི་ངེས་པ་མེད་དེ། དཔེར་ན། ཀུན་རྫོབ་ཏུ་དེར་ཐལ། དེའི་ཕྱིར་ཞེས་པ་ལྟ་བུ་ལ་དོན་དམ་དུ་འདོད་པ་དང༌། ཁྱབ་པ་མ་གྲུབ་པ་དང༌། རྟགས་མ་གྲུབ་ཀྱི་ལན་འདེབས་པར་ཧ་ཅང་ཡང་འབྲེལ་བ་མེད་པའི་ཕྱིར་སེམས་དང་ལྡན་པ་སུ་ཞིག་སྨྲ། དོན་དམ་པར་དེར་ཐལ། དེའི་ཕྱིར་ཞེས་པ་ལའང་དེ་བཞིན་ནོ། ། ཀླན་ཀ་ནི་ཕ་རོལ་པོས་སུན་འབྱིན་དུ་བཀོད་པ་ཡིན་ལ། དེ་ལ་ཀུན་རྫོབ་སྒོ་ཅན་གྱི་ཀླན་ཀ་དང༌། དོན་དམ་སྒོ་ཅན་གྱི་ཀླན་ཀ་གཉིས་སུ་ངེས་ལ། དེ་ཡང་ཀུན་རྫོབ་རྒྱུ་མཚན་དུ་བྱས་པ་ནི་ཀུན་རྫོབ་སྒོ་ཅན་གྱི་ཀླན་ཀ་དང་དོན་དམ་རྒྱུ་མཚན་དུ་བྱས་པ་ནི་དོན་དམ་སྒོ་ཅན་གྱི་ཀླན་ཀ་ཞེས་པའི་ཐ་སྙད་བྱས་པ་ལས་རྒྱུ་མཚན་གཞན་ཅུང་ཟད་ཀྱང་མེད་པའི་ཕྱིར་རོ།

།འོ་ན་འགྲེལ་པར་དེ་བས་ན་ཀུན་རྫོབ་དང་དོན་དམ་པའི་སྒོ་ཅན་གྱི་ཀླན་ཀ་ལ་གོ་རིམ་བཞིན་དུ་དོན་དམ་པ་དང་ཀུན་རྫོབ་ཀྱི་སྒོ་ནས་ལན་གདབ་དགོས་ཞེས་པ་དང་འགལ་ལོ་ཞེ་ན། དེ་ནི་རིགས་མི་མཐུན་གྱི་ཀླན་ཀ་ལ་དགོངས་ནས་ལན་མཛད་པ་ཡིན་ཏེ། འདིར་གཙོ་བོར་བདེན་གཉིས་ལ་བརྟེན་པའི་ཀླན་ཀ་ཡིན་ལ། རིགས་མི་མཐུན་གཉིས་ནི་ཀླན་ཀའི་གཙོ་བོ་ཡིན་པས་དེ་ལ་ལན་མཛད་པའི་ཕྱིར་རོ། །གསུམ་པ་ནི། བསྐྱེད་པར་བྱའོ། །གང་ན། བར་ཆད་མེད་པའི་ཏིང་ངེ་འཛིན་ནོ། །གང་གིས་ན། བྱང་ཆུབ་སེམས་དཔའ་དགེ་བ་གཞན་གྱི་དོན་འདོད་པ་རྣམས་ཀྱིས་སོ། །ཐབས་གང་གིས་བསྐྱེད་པར་བྱ་ཞེ་ན། འགལ་རྐྱེན་གྱི་གེགས་ལོག་ཕྱོགས་སུ་སྒྲོ་འདོགས་པའི་ལོག་རྟོག་རྣམ་པ་སྟོང་དུ་བསལ་བ་སྔོན་དུ་འགྲོ་བའི་སྒོ་ནས། མཐུན་རྐྱེན་དམིགས་རྣམ་ཕྱིན་ཅི་མ་ལོག་པར་རྟོགས་པའི་ངེས་པ་རྣམ་པ་ཐམས་ཅད་དུ་ཡང་དག་པར་སྐྱེས་ནས་སོ། ། ཐབས་གང་གིས་ལོག་རྟོག་བསལ་བར་བྱ་ཞེ་ན། བདེན་པ་གཉིས་ཀ་ལ་བརྟེན་པའི་ཐབས་ལ་མཁས་པས་སོ། །གསུམ་པ་ནི། ཤེས་རབ་ཀྱི་ཕ་རོལ་ཏུ་ （ ༡༧༠བ ） ཕྱིན་པ་དང་ཞེས་སོགས་སོ།། །།སྐབས་དྲུག་པ། མཐར་གྱིས་པ་མཚོན་བྱེད་ཀྱི་ཆོས་བཅུ་གསུམ་བཤད་པ། གཉིས་པ་ལ་གཉིས། བརྟན་པའི་རྒྱུ་མཐར་གྱིས་པ་དང༌། བརྟན་པའི་འབྲས་བུ་སྐད་གཅིག་མའི་ཡན་ལག་རྒྱས་པར་བཤད་པའོ། །དང་པོ་ལ་གསུམ། འབྲེལ་དགོད་པས་མཚམས་སྦྱར། མཐར་གྱིས་པའི་ཆོས་རྒྱས་པར་བཤད། སྐབས་བསྡུ་བའོ། །དང་པོ་ནི། རྩེ་མོའི་མངོན་པར་རྟོགས་པའི་འོག་ཏུ་མཐར་གྱིས་པའི་མངོན་པར་རྟོགས་པ་གསུངས་ཏེ། རྩེ་མོའི་མངོན་པར་རྟོགས་པ་ཐོབ་པས་མཐར་གྱིས་པ་རྣམ་པར་སྒོམ་པར་བྱེད་དགོས་པས་སོ། །གང་བསྒོམས་ན། སོ་སོ་བ་དང་བསྡུས་པ་ཉིད་དུ་རྟོགས་པའི་དོན་རྣམས་སོ། །ཇི་ལྟར་ན། རྒྱུད་ལ་སྐྱེས་པའི་གོ་རིམ་ཇི་ལྟ་བ་བཞིན་དུ་ཡིད་ལ་བླགས་ནས་སོ། །དགོས་པ་གང་གི་དོན་དུ་ན༑ ནུས་པ་བརྟན་པར་བྱ་བའི་ཕྱིར་དུའོ། །གཉིས་པ་ནི།

མདོར། དེ་སྐད་ཅེས་བཀའ་བསྩལ་པ་དང༌། ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་གལ་ཏེ་དེ་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་ཐམས་ཅད་སོ་སོ་མ་མཆིས་པའི་ངོ་བོ་ཉིད་དེ་ལ་བསམ་གཏན་བཞི་དང༌། ཞེས་པ་ནས། ཕ་རོལ་ཏུ་ཕྱིན་པ་དྲུག་ལ་སྤྱོད་དོ། །ཞེས་པའི་བར་གྱིས་ནི་མཐར་གྱིས་པ་སྤྱིར་བསྟན་པའོ། །དེ་ནས། རབ་འབྱོར་གཞན་ཡང་བྱང་ཆུབ་སེམས་དཔའ་སེམས་དཔའ་ཆེན་པོ་སེམས་དང་པོ་བསྐྱེད་པ་ནས་བཟུང་སྟེ། དེ་ནས་སྦྱིན་པའི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ། ཞེས་པ་ནས། དེ་ལ་བདུད་སྡིག་ཅན་རྣམས་དང་བདུད་ཀྱི་རིས་ཀྱི་ལྷ་རྣམས་ཀྱིས་ཚུགས་པར་དཀའ་བ་ཡིན་ནོ། །ཞེས་པའི་བར་གྱིས་ནི་མཐར་གྱིས་པ་བཅུ་གསུམ་སོ་སོར་བསྟན་ཏོ། །དེ་དག་གི་དོན་བསྡུས་ནས་སྟོན་པ་ལ་གཉིས་ལས། རྩ་བ་ནི། བཞེད་དོ། གང་ན། སྦྱོར་བ་ཕུན་ཚོགས་སྦྱིན་པ་ནས་ཤེས་རབ་ཀྱི་བར་ཕར་ཕྱིན་དྲུག་པོ་དག་དང༌། བསམ་པ་ཕུན་ཚོགས་སངས་རྒྱས་ལ་སོགས་པ་རྗེས་སུ་དྲན་པ་དྲུག་དང༌། དེ་རྣམ་པར་དག་བྱེད་ཆོས་ཐམས་ཅད་དངོས་པོ་མེད་པའི་ངོ་བོ་ཉིད་ཀྱི་སྒོ་ནས་ཤེས་པར་བྱེད་པ་དེའོ། །གང་དུ་ན། མཐར་གྱིས་པའི་མངོན་རྟོགས་བསྒོམ་པར་བྱ་བར་རོ། །འགྲེལ་པ་ནི། དེ་ནི་མཐར་གྱིས་པའི་བྱ་བར་བཞེད་པ་ཡིན་ནོ། །གང་ཞེ་ན། འདི་ལ་སྦྱོར་བ་ཕུན་ཚོགས་ཕར་ཕྱིན་དྲུག་དང༌། བསམ་པ་ཕུན་ཚོགས་རྗེས་དྲན་དྲུག་དངོས་མེད་ངོ་བོ་ཉིད་ཀྱི་མཐར་གྱིས་པའི་སྦྱོར་བའོ། །དང་པོ་ནི། ས་བཅུ་ཡང་དག་པར་འགྲུབ་པར་བྱེད་པ་ཡིན་ནོ། །གང་ཞེ་ན། སྦྱིན་པ་ལ་སོགས་པའི་འཁོར་གསུམ་རྣམ་པར་དག་པས་རབ་ཏུ་ཕྱེ་བའི་ཕར་ཕྱིན་དྲུག་པོ་རྣམས་སོ། །ཇི་ལྟར་ན། ཡོན་ཏན་རྣམ་པ་ཐམས་ཅད་ཡོངས་སུ་རྫོགས་པས་ས་བཅུ་འགྲུབ་པའི་ཕྱིར་རོ། །ཕར་ཕྱིན་བཅུས་ས་བཅུ་རྫོགས་པ་མ་ཡིན་ནམ་ཞེ་ན། སྐྱོན་མེད་དེ། ཐབས་ལ་སོགས་པ་ཕ་རོལ་ཏུ་ཕྱིན་པའི་ལྷག་མ་བཞི་ནི། ཤེས་རབ་ཀྱི་ཕ་རོལ་ཏུ་ཕྱིན་པའི་ནང་དུ་འདུས་པའི་ཕྱིར་རོ།

།གཉིས་པ་ནི། རྒྱུའི་སྒོ་ནས་སངས་རྒྱས་རྗེས་སུ་དྲན་པ་རྣམ་པ་གསུམ་པོ་གོ་རིམ་བཞིན་དུ་ངེས་པར་འབྱེད་པའི་ཆ་དང་མཐུན་པའི་དོན་བརྗོད་པ་དྲན་པ་ཉེ་བར་བཞག་པ་བཞི་དང༌། ལ་སོགས་པས་དབང་པོ་ལྔ་དང༌། སྟོབས་ལྔ་དང༌། མཐོང་ལམ་ （ ༡༧༡ན ） རྗོད་པར་བྱེད་པ་བྱང་ཆུབ་ཀྱི་ཡན་ལག་རྣམ་པ་བདུན་དང༌༑ སྒོམ་པའི་ལམ་རྗོད་པར་བྱེད་པ་འཕགས་ལམ་ཡན་ལག་བརྒྱད་སྟེ། དེ་རྣམས་དོན་དམ་པར་དྲན་པ་མེད་ཅིང་ཀུན་རྫོབ་ཏུ་རང་གི་མཚན་ཉིད་ཀྱི་སྒོ་ནས་རྗེས་སུ་དྲན་པའོ། །ཅིའི་ཕྱིར་ལམ་དྲན་པས་སངས་རྒྱས་དྲན་པར་འཇོག་ཅེ་ན། རྒྱུ་འདི་ལ་བརྟེན་ནས་གྲུབ་པ་ནི་སངས་རྒྱས་སོ་ཞེས་རྒྱུའི་སྒོ་ནས་འབྲས་བུ་སངས་རྒྱས་རྗེས་སུ་དྲན་པར་འཇོག་གོ །དེ་བཞིན་དུ་བླང་བྱ་དགེ་བ་དང༌། དོར་བྱ་མི་དགེ་བ་དང༌། བཏང་སྙོམས་སུ་བྱ་བ་ལུང་དུ་མ་བསྟན་པའི་ཆོས་རྣམས་དོན་དམ་པར་དྲན་པ་མེད་ཅིང་ཀུན་རྫོབ་ཏུ་མཚན་ཉིད་ཇི་ལྟ་བ་བཞིན་དུ་རྗེས་སུ་དྲན་པ་དང༌༑ བྱང་ཆུབ་སེམས་དཔའ་འཕགས་པ་ཕྱིར་མི་ལྡོག་པའི་དགེ་འདུན་སྔ་མ་བཞིན་དུ་རྗེས་སུ་དྲན་པ་སྟེ་དཀོན་མཆོག་གསུམ་རྗེས་སུ་དྲན་པའི་རྣམ་པ་གསུམ་པོའོ༑ ༑དེ་བཞིན་དུ་ཚུལ་ཁྲིམས་དང༌། ཆོས་དང་ཟང་ཟིང་གི་གཏོང་བ་དང༌། ལྷར་སྐྱེས་པའི་འཕགས་པ་དོན་དམ་པར་དྲན་པ་མེད་ཅིང་ཀུན་རྫོབ་ཏུ་དེ་དག་གི་ཡོན་ཏན་རྗེས་སུ་དྲན་པ་དང༌། གསུམ་པ་ནི། གཟུགས་ལ་སོགས་པའི་ཆོས་ཐམས་ཅད་བདེན་པའི་དངོས་པོ་མེད་པའི་ངོ་བོ་ཉིད་དུ་ཁོང་དུ་ཆུད་པས་རྟོགས་པ་གང་ཡིན་པ་རྣམས་སོ། །སྐབས་གང་དུ་ན། མཐར་གྱིས་པའི་སྐབས་འདིར་རོ། ། གསུམ་པ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་སོགས་སོ།། །།སྐབས་བདུན་པ། སྐད་ཅིག་མ་མཚོན་བྱེད་ཀྱི་ཆོས་བཞི་བཤད་པ། གཉིས་པ་ལ་གསུམ། འབྲེལ་དགོད་པས་མཚམས་སྦྱར། སྐད་ཅིག་མའི་ཆོས་རྒྱས་པར་བཤད། སྐབས་བསྡུ་བའོ། །དང་པོ་ནི། མཐར་གྱིས་པའི་སྦྱོར་བའི་འོག་ཏུ་སྐད་ཅིག་མ་གཅིག་པའི་མངོན་པར་རྫོགས་པར་བྱང་ཆུབ་པའི་སྦྱོར་བ་གསུངས་ཏེ།

མཐར་གྱིས་པའི་མངོན་པར་རྟོགས་པ་རྣམ་པར་བསྒོམས་པས་ནི། སྦྱིན་སོགས་དེ་དག་ཉིད་སྐད་ཅིག་མ་གཅིག་གིས་རྟོགས་ནས་བསྒོམས་པས་སོ། ། གང་གི་དོན་དུ་ན། ཤིན་ཏུ་གོམས་པ་ལྷུན་གྲུབ་ལ་བརྟན་པོ་ཐོབ་བར་བྱ་བའི་ཕྱིར་དུའོ༑ ༑གཉིས་པ་ནི། མདོར། དེ་སྐད་ཅེས་བཀའ་བསྩལ་པ་དང༌། ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ། ཇི་ལྟར་སེམས་བསྐྱེད་པ་གཅིག་གིས་ཕ་རོལ་ཏུ་ཕྱིན་པ་དྲུག་ཡོངས་སུ་འཛིན་པ་ལགས། ཞེས་པ་ནས། དཔེ་བྱད་བཟང་པོ་བརྒྱད་ཅུ་ཡོངས་སུ་འཛིན་པ་ལགས། ཞེས་པའི་བར་གྱིས་ནི་སྐད་ཅིག་མ་བཞི་སྤྱིར་བསྟན་ཏོ། །དེ་ནས༑ བཅོམ་ལྡན་འདས་ཀྱིས་བཀའ་བསྩལ་པ། རབ་འབྱོར་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་སྦྱིན་པ་གང་ཡོངས་སུ་གཏོང་བ་དེ་ཤེས་རབ་ཀྱི་ཕ་རོལ་ཏུ་ཕྱིན་པས་ཡོངས་སུ་ཟིན་པ་ལས་གཞན་དུ་མ་ཡིན་ནོ། །ཞེས་པ་ནས། རབ་འབྱོར་དེ་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་མཚན་མ་མེད་པའི་ཚུལ་གྱིས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ། །ཞེས་པའི་བར་གྱིས་ནི་རིམ་པ་བཞིན་སྐད་ཅིག་མའི་སྦྱོར་བ་བཞི་སོ་སོར་བསྟན་ཏོ། །དེ་དག་གི་དོན་བསྡུས་ནས་སྟོན་པ་ལ་གཉིས། དབྱེ་བ་དང༌། ཕྱེ་བ་སོ་སོའི་རང་བཞིན་བཤད་པའོ། །དང་པོ་ནི། སྐད་ཅིག་མའི་སྦྱོར་བ་དེ་ཡང་ཡོན་ཏན་མངོན་དུ་བྱེད་ཚུལ་ （ ༡༧༡བ ） གཉིས་དང༌། ཡུལ་རྟོགས་ཚུལ་གྱི་མཚན་ཉིད་ཀྱིས་གཉིས་སུ་ཕྱེ་བས་རྣམ་པ་བཞི་ཡོད་པས་སོ། །གཉིས་པ་ལ་གཉིས། ཡོན་ཏན་མངོན་དུ་བྱེད་ཚུལ། ཡུལ་རྟོགས་ཚུལ་གྱི་སྐད་ཅིག་མའི་སྦྱོར་བའོ། །དང་པོ་ལ་གཉིས༑ རྣམ་པར་སྨིན་པ་མ་ཡིན་པ་དང༌། རྣམ་པར་སྨིན་པའི་སྐད་ཅིག་མའི་སྦྱོར་བའོ༑ ༑ཆ༡ རྣམ་པར་མ་སྨིན་དང་སྨིན་པའི་སྐད་ཅིག་སྦྱོར་བ་བཤད་པ། དང་པོ་ལ་མཚམས་སྦྱར་བ་དང༌། དོན་བཤད་པའོ། །དང་པོ་ནི།

སྐད་ཅིག་མ་བཞིའི་དང་པོ་རྣམ་པར་སྨིན་པ་མ་ཡིན་པ། ཞེས་པ་ནས། མངོན་པར་རྫོགས་པར་བྱང་ཆུབ་པ་ཞེས་པའི་བར་རོ། །འདིར་རྣམ་པར་སྨིན་པ་མ་ཡིན་པ་དང༌༑ རྣམ་པར་སྨིན་པ་གང་ཞེ་ན། རྣམ་པར་སྨིན་པ་ནི་གསུམ་སྟེ། ས་དང་པོ་ལ་འཇིག་རྟེན་ལས་འདས་པ་དང༌། ས་བརྒྱད་པ་ལ་མཚན་མ་མེད་པ་དང༌། སངས་རྒྱས་ཀྱི་ས་ལ་བསམ་གྱིས་མི་ཁྱབ་ཅིང་ལྷུན་གྱིས་གྲུབ་པར་རྣམ་པར་སྨིན་པའོ། ། རྣམ་པར་སྨིན་པ་མ་ཡིན་པ་ནི། མཐོང་ལམ་མ་སྐྱེས་པའི་རྒྱུད་ཀྱི་གཟུང་འཛིན་གྱིས་བསྡུས་པའི་ཆོས་ཇི་སྙེད་པའོ། །ཟག་མེད་ནི་དེ་དག་ཟག་མེད་མ་ཡིན་ཀྱང་དེ་དག་གི་རང་བཞིན་ཟག་མེད་ཡིན་ཏེ། བྱིས་པས་བྱང་ཆུབ་མི་ཤེས་ཀྱང༌། །དེ་ཉིད་དེ་ལ་རབ་ཏུ་གནང༌། །ཞེས་པ་ལྟར་རོ། །ཞེས་ཚིག་གསལ་ལས་སོ། །རྟོགས་དཀར་ནི། ཕྱི་རོལ་གྱི་རྒྱུ་རྐྱེན་གྱིས་མངོན་པར་འདུས་མ་བྱས་པ་དང་པོ་དང་འཚང་རྒྱ་བའི་འབྲས་བུ་སྟེར་བ་ལ་མངོན་དུ་ཕྱོགས་ཤིང་རབ་ཏུ་གྱུར་པ་ནི། གཉིས་པའི་དོན་དུ་འཆད་དོ། །བོད་སྔ་མ་རྣམས་ས་དང་པོ་ནས་བདུན་པའི་བར་ནི་འབད་རྩོལ་ལ་ལྟོས་པས་མ་སྨིན་པ་དང༌། བརྒྱད་པ་ཡན་ཆད་ནི་དེ་ལ་མི་ལྟོས་པར་འབྱུང་བས་རྣམ་པར་སྨིན་པས་སོ། །ཞེས་འཆད་དོ། །དེས་ན་སྐད་ཅིག་མ་འདི་དག་ལྡོག་པ་ཐ་དད་པ་ཙམ་ཡིན་པས་ཡུལ་ཅན་ལ་རྣམ་སྨིན་ཡིན་མ་ཡིན་མི་རུང་བས་ཡུལ་ལ་བྱ་ཞིང༌། དེ་ཡང་གཅིག་གི་ཡུལ་གཉིས་ཀའི་ཡང་ཡིན་པའི་ཕྱིར་མདོ་བསྟན་བཅོས་ནས་བསྟན་ཚོད་ཀྱི་ཡུལ་ལ་རྣམ་སྨིན་དང་དེ་མ་ཡིན་གཉིས་སུ་དབྱེ་སྟེ། དང་པོའི་ཡུལ་ནི་རང་གི་རྒྱུད་ལ་ནུས་པ་མཐར་ཐུག་པར་མ་སྨིན་པ་དང༌། ཕྱི་མ་ནི་རང་གི་རྒྱུད་ལ་དེ་ལྟར་སྐྱེས་པའི་གནས་སྐབས་ཀྱི་དབང་དུ་བྱས་ནས་བཞག་གོ །གཉིས་པ་ལ་གཉིས། དངོས་ཀྱི་དོན་དང༌། དེ་མཚོན་པའི་དཔེའོ། །དང་པོ་ལ་གཉིས་ལས། རྩ་བ་ནི། ཐུབ་པ་ས་བཅུ་རྒྱུན་མཐའ་བའི་རྟོགས་པ་འདི་ནི། རྣམ་པར་སྨིན་པ་མ་ཡིན་པའི་སྐད་ཅིག་མ་གཅིག་པའི་སྦྱོར་བར་ཤེས་པར་བྱ་སྟེ།

སྡུད་བྱེད་སྦྱིན་པ་ལ་སོགས་པ་རེ་རེས་ཀྱང་བསྡུ་བྱ་ཟག་མེད་ཀྱི་ཆོས་ཀུན་བསྡུས་པའི་ཕྱིར་རོ། །འགྲེལ་པ་ནི། སྒོ་གསུམ་མི་མཐུན་ཕྱོགས་ལས་བསྡམས་པས་ན་ཐུབ་པ་བྱང་ཆུབ་སེམས་དཔའ་ས་བཅུ་རྒྱུན་མཐའ་བའི་རྟོགས་པ་ནི་རྣམ་པར་སྨིན་པ་མ་ཡིན་པའི་སྐད་ཅིག་མ་གཅིག་པའི་མངོན་པར་རྫོགས་པར་བྱང་ཆུབ་པའོ་ཞེས་ཤེས་པར་བྱའོ། །རྒྱུ་མཚན་ནི། ནགས་ཚལ་གྱིས་ཤིང་ཤ་པ་བསྡུས་པ་ལྟ་བུ་མང་པོས་གཅིག་བསྡུས་པ་འབའ་ཞིག་ཏུ་མ་ཟད་ཀྱི། འོན་ཀྱང་སྦྱིན་པ་ལ་སོགས་པའི་ཡེ་ཤེས་དམིགས་པར་བྱ་བ་སྐད་ཅིག་མ་གཅིག་པ་སྟེ་རེ་རེ་ཡུལ་དུ་བྱེད་པའི་ཡེ་ཤེས་ཀྱིས་སྦྱིན་པ་ལ་སོགས་པ་ནས་དཔེ་བྱད་བཟང་པོ་བརྒྱད་ཅུའི་ （ ༡༧༢ན ） བར་གྱི་མཚན་ཉིད་ཀྱི་ཟག་མེད་ཀྱི་ཆོས་རྣམས་ཡུལ་དུ་བསྡུས་པའི་ཕྱིར་རོ།། སྒྲུབ་བྱེད་ལ་གཉིས་ལས། རིགས་པས་སྒྲུབ་པ་ནི། གཟུགས་ནས་རྣམ་མཁྱེན་གྱི་བར་གྱི་དངོས་པོ་རྣམས་ཀྱི་རང་གི་ངོ་བོ་སོ་སོ་ཐ་དད་དུ་ངེས་པར་འཛིན་པའི་ཕྱིན་ཅི་ལོག་དང་བྲལ་བའི་ངོ་བོས་སོ། །ལུང་གིས་སྒྲུབ་པ་ནི། དབུ་མ་པའི་ལུགས་ལས་ཆོས་ཀྱི་དབྱིངས་ཀྱི་རང་གི་ངོ་བོར། དངོས་གཅིག་དངོས་པོ་ཀུན་གྱི་ངོ་བོ་ཉིད༑ ༑དངོས་ཀུན་དངོས་པོ་གཅིག་གི་ངོ་བོ་ཉིད། །གང་གིས་དངོས་གཅིག་དེ་བཞིན་ཉིད་མཐོང་བ། །དེ་ཡིས་དངོས་ཀུན་དེ་བཞིན་ཉིད་དུ་མཐོང༌། །ཞེས་འབྱུང་བའི་ཕྱིར་རོ། །གཉིས་པ་ལ་གསུམ་ལས། སྔ་འགྲེལ་ནི། ཡང་ཇི་ལྟར་ན། ཞེས་པ་ནས། འཇིག་རྟེན་པའི་དཔེ་ཞེས་པའི་བར་ཏེ། ཡང་ནི། ལུང་རིགས་ཀྱིས་གྲུབ་པར་མ་ཟད་དཔེས་ཀྱང་གྲུབ་བོ་ཞེས་པའི་དོན་ནོ། །རྩ་བ་ནི། ཇི་ལྟར་ན་སྐྱེས་བུས་ཟོ་ཆུན་རྒྱུད་ཀྱི་ཟོ་བ་གཅིག་རྡོག་ཐབས་གཅིག་གིས་བསྐྱོད་པ་ན། ཟོ་བ་ཐམས་ཅད་ཅིག་ཅར་དུ་འགུལ་པ་ལྟར། ཡེ་ཤེས་གཅིག་རྟོགས་པ་ན་ཡེ་ཤེས་ཐམས་ཅད་སྐད་ཅིག་གཅིག་ལ་ཤེས་པའང་འཇིག་རྟེན་ལ་གྲགས་པའི་དཔེ་དེ་བཞིན་ནོ། །འགྲེལ་པ་ནི། མངོན་དུ་བྱེད་པ་ཡིན་ནོ། །གང་ན།

ཟག་མེད་དུ་རིགས་མཐུན་པ་ཐམས་ཅད་དོ།། རྒྱུ་གང་ལས་ན། སྔོན་གྱི་སྨོན་ལམ་གྱི་འཕེན་པ་དང༌། ཆོས་ཀྱི་དབྱིངས་ཀྱི་ངོ་བོར་རོ་གཅིག་པའི་མཐུས་སོ། །ཇི་ལྟར་ན། སྐད་ཅིག་མ་གཅིག་ཁོ་ནས་ཟག་པ་མེད་པའི་ཡེ་ཤེས་གཅིག་དམིགས་ན་གཞན་ཡང་ངོ༌། །དཔེར་ན། སྐྱེས་བུས་རྡོག་པ་ཐབས་གཅིག་གིས་བསྐྱེད་ན། བཟོ་བོ་མཁས་པས་སྔོན་བཟོ་ལེགས་པར་བྱས་པའི་མཐུས་ཟོ་ཆུན་གྱི་རྒྱུད་ཐམས་ཅད་ཅིག་ཅར་དུས་གཅིག་ཏུ་འགུལ་བར་འཇིག་རྟེན་ན་གྲགས་པ་དེ་བཞིན་དུའོ། །གཉིས་པ་ལ་གསུམ་ལས་སྔ་འགྲེལ་ནི། དེ་ལྟར་དང་པོ་བསྟན། ཅེས་པ་ནས་བྱང་ཆུབ་ཅེས་པའི་བར་རོ། །རྩ་བ་ནི། གང་གི་ཚེ་ཆོས་དཀར་པོ་རྣམ་བྱང་ཐམས་ཅད་ཀྱི་རང་བཞིན་རང་རྒྱུད་ལ་ཐོབ་པའི་རྣམ་པར་སྨིན་པའི་ཆོས་ཉིད་ཀྱི་གནས་སྐབས་ན་དྲི་བྲལ་སྐྱེས་པ་རྒྱུན་མཐའ་དེ་ཡི་ཚེ་སྐད་ཅིག་མ་གཅིག་གིས་རྟོགས་པའི་ཡེ་ཤེས་ནི་ཤེས་རབ་ཀྱི་ཕ་རོལ་ཏུ་ཕྱིན་པ་རྣམ་པར་སྨིན་པའི་སྐད་ཅིག་མའི་སྦྱོར་བ་ཡིན་ནོ། །འགྲེལ་པ་ནི་དུས་སྐད་ཅིག་མ་གཅིག་ཁོ་ན་ལ་རང་རྒྱུད་ལ་རྣམ་པར་སྨིན་པའི་གནས་སྐབས་སུ་གྱུར་པའི་ཟག་པ་མེད་པའི་ཆོས་རྣམས་རྟོགས་པའི་རྒྱུན་མཐའི་ཡེ་ཤེས་ནི། ཤེས་རབ་ཀྱི་ཕ་རོལ་ཏུ་ཕྱིན་པའི་རྣམ་པར་སྨིན་པའི་སྐད་ཅིག་མ་གཅིག་པའི་མངོན་པར་རྫོགས་པར་བྱང་ཆུབ་པ་ཡིན་ནོ༑ ༑གང་གི་ཚེ་རྟོགས་ན། རྣམ་པར་བྱང་བའི་ཕྱོགས་རང་རྒྱུད་ལ་རྣམ་པར་སྨིན་པའི་ཆོས་ཉིད་ཀྱི་གནས་སྐབས་སུ་ཐོབ་པའི་ཡོན་ཏན་རྣམས་དྲི་མ་ཐམས་ཅད་དང་བྲལ་བས། དཀར་བའི་ངོ་བོ་ཉིད་དུ་སྐྱེས་པའི་རྒྱུན་གྱི་མཐའ་དེའི་ཚེའོ། །དཔེར་ན་སྟོན་ཀའི་ཟླ་བའི་འོད་བཞིན་དུའོ། །ཅིའི་ཕྱིར་དྲི་མ་ཐམས་ཅད་དང་བྲལ་ཞེ་ན། བྱང་ཆུབ་སེམས་དཔའ་བསྐལ་བ་གྲངས་མེད་གསུམ་དུ་གཉེན་པོ་བདག་མེད་རྟོགས་པའི་ཤེས་རབ་བསྒོམས་པས་མི་མཐུན་པའི་ཕྱོགས་སྒྲིབ་གཉིས་ཀྱི་དྲི་མ་ཕལ་ཆེ་བ་ཐམས་ཅད་དང་བྲལ་བས་ནའོ། །ཆ༢ མཚན་ཉིད་མེད་པ་དང་གཉིས་མེད་པའི་སྐད་ཅིག་སྦྱོར་བ་བཤད་པ།

（ ༡༧༢བ ） གཉིས་པ་ལ་གཉིས། མཚན་ཉིད་མེད་པ་དང༌། གཉིས་སུ་མེད་པའི་སྐད་ཅིག་མའི་སྦྱོར་བའོ། །དང་པོ་ལ་གསུམ་ལས། སྔ་འགྲེལ་ནི། དེ་ལྟར་གཉིས་པ་བསྟན། ཅེས་པ་ནས། བྱང་ཆུབ་པ་ཞེས་པའི་བར་རོ། །རྩ་བ་ནི། ཀུན་བྱང་གི་ཆོས་རྣམས་བདེན་པའི་མཚན་ཉིད་མེད་པ་ཉིད་དུ་སྐད་ཅིག་མ་ནི་གཅིག་གིས་རྟོགས་པའི་རྒྱུན་མཐའི་ཡེ་ཤེས་ནི་མཚན་ཉིད་མེད་པའི་སྐད་ཅིག་མའི་སྦྱོར་བ་ཡིན་ནོ། །ཐབས་གང་གིས་རྟོགས་ཤེ་ན། ཆོས་ཀུན་རྨི་ལམ་དང་འདྲ་བར་བདེན་པའི་རང་བཞིན་མེད་པར་རྟོགས་པ་ལ་གནས་ནས། སྦྱིན་པ་ལ་སོགས་པ་ཕར་ཕྱིན་དྲུག་སྤྱོད་པ་ཡེ་ཤེས་སོ། །འགྲེལ་པ་ནི། སྦྱིན་པ་ལ་སོགས་པའི་ངོ་བོ་ཉིད་ངེས་པར་རྟོགས་པའི་རྣམ་པ་ཅན་རྒྱུན་མཐའི་ཡེ་ཤེས་ནི་མཚན་ཉིད་མེད་པའི་སྐད་ཅིག་མ་གཅིག་པའི་མངོན་པར་རྫོགས་པར་བྱང་ཆུབ་པ་ཡིན་ནོ། །རྒྱུ་མཚན་ནི༑ དུས་སྐད་ཅིག་མ་གཅིག་ཁོ་ནས་ཆོས་ཐམས་ཅད་ནི་དོན་དམ་པར་མཚན་ཉིད་མེད་པའོ་ཞེས་ཀུན་ནས་ཉོན་མོངས་པ་དང༌། རྣམ་པར་བྱང་བའི་ངོ་བོའི་ཆོས་རྣམས་བདེན་པའི་མཚན་ཉིད་མེད་པ་ཉིད་དུ་ཤེས་པས་ནའོ། །སྐབས་གང་དུ་ན། སྔོན་ས་དགུ་པ་མན་ཆད་དུ་ཆོས་ཐམས་ཅད་རྨི་ལམ་ལྟ་བུར་གོམས་པས་ཚོགས་གཉིས་ཉམས་སུ་མྱོང་བར་བྱས་ནས་རྟོགས་པའི་གནས་སྐབས་ནའོ། །ཐབས་གང་གིས་ན་ཉེ་བར་ལེན་པའི་ཕུང་པོ་ལ་སོགས་པ་རྨི་ལམ་གྱི་ངོ་བོ་ཉིད་ཀྱི་དཔེ་དང་མཚུངས་པའི་ཆོས་ཐམས་ཅད་ལ། དོན་དམ་པར་རང་བཞིན་མེད་པར་རྟོགས་ནས་གནས་ཏེ་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དྲུག་འཁོར་གསུམ་མི་དམིགས་པར་བསྒྲུབས་པས་སོ། །གཉིས་པ་ལ་གསུམ་ལས། སྔ་འགྲེལ་ནི། དེ་ལྟར་གསུམ་པ་བསྟན་ཅེས་པ་ནས་བྱང་ཆུབ་པ་ཞེས་པའི་བར་རོ། །རྩ་བ་ནི། རྒྱུན་མཐའི་ཡེ་ཤེས་ནི་གཉིས་སུ་མེད་པའི་སྐད་ཅིག་མའི་སྦྱོར་བ་ཡིན་ཏེ། ཆོས་རྣམས་ཀྱི་གཟུང་འཛིན་གཉིས་སུ་མེད་པའི་དེ་ཁོ་ན་ཉིད་སྐད་ཅིག་མ་གཅིག་གིས་མཐོང་བའི་ཡེ་ཤེས་ཡིན་པའི་ཕྱིར༑ དཔེར་ན་རྨི་ལམ་དང་དེ་མཐོང་གཉིད་སད་པ་ན་གཉིས་ཀྱི་ཚུལ་དུ་མི་མཐོང་བ་ལྟར་རོ།

།འགྲེལ་པ་ནི། བྱང་ཆུབ་སེམས་དཔའ་ས་བཅུ་རྒྱུན་མཐའ་བའི་ཡེ་ཤེས་ནི། གཉིས་སུ་མེད་པའི་སྐད་ཅིག་མ་གཅིག་པའི་མངོན་པར་རྫོགས་པར་བྱང་ཆུབ་པ་ཡིན་ནོ། །རྒྱུ་མཚན་ནི། ཕྱི་ནང་གི་ཆོས་རྣམས་ཀྱི་དེ་ཁོ་ན་ཉིད་གཟུང་འཛིན་གཉིས་སུ་མེད་པའི་སྐད་ཅིག་མ་གཅིག་ཁོ་ནས་རྟོགས་པའི་ཡེ་ཤེས་ཡིན་པས་སོ། །ཇི་ལྟར་ན། གང་གི་ཚེ་གཟུང་བ་དང་འཛིན་པ་ཐ་དད་པའི་ཚུལ་དུ་རྨི་ལམ་ལ་གཟུང་བ་དང༌། རྨི་ལམ་མཐོང་བ་ལ་འཛིན་པར་མི་མཐོང་བ་དེའི་ཚེ་ཕྱི་ནང་གི་ཆོས་ཐམས་ཅད་ཀྱང་དེ་ལྟ་བུའི་ཆོས་ཉིད་ཡིན་ནོ་ཞེས་པའི་ཚུལ་དུའོ། །རྒྱུ་མཚན་ནི། ཡུན་རིང་མོ་བསྐལ་བ་གྲངས་མེད་པ་ཞིག་ནས། བར་ཆད་མེད་པར་གཟུང་འཛིན་གཉིས་སུ་འཛིན་པ་གཉིས་སུ་སྣང་བ་སྤོང་བ་ལ་གོམས་པ་དང་དུ་གྱུར་པས། གཉིས་སུ་སྣང་བའི་བག་ཆགས་དྲུང་ཕྱུང་བའི་ཕྱིར་རོ། །གསུམ་པ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་སོགས་སོ།། །།སྐབས་བརྒྱད་པ། འབྲས་བུ་ཆོས་སྐུ་མཚོན་བྱེད་ཀྱི་ཆོས་བཞི་བཤད་པ། གསུམ་པ་ལ་གསུམ། འབྲེལ་དགོད་པས་མཚམས་སྦྱར། ཆོས་སྐུའི་ཆོས་རྒྱས་པར་བཤད་ （ ༡༧༣ན ） སྐབས་བསྡུ་བའོ། །དང་པོ་ནི། སྐད་ཅིག་མའི་སྦྱོར་བའི་འོག་ཏུ། ཆོས་ཀྱི་སྐུ་གསུངས་ཏེ། སྐད་ཅིག་མ་གཅིག་པའི་མངོན་པར་རྫོགས་པར་བྱང་ཆུབ་པའི་སྦྱོར་བ་རྣམ་པར་བསྒོམས་པའི་སྐད་ཅིག་མ་གཉིས་པ་ལ་ཆོས་ཀྱི་སྐུ་མངོན་པར་རྫོགས་པར་བྱང་ཆུབ་པ་ཡིན་ཏེ། དེའི་ཕྱིར་རོ། །གཉིས་པ་ནི། མདོར། རབ་འབྱོར་གཞན་ཡང་ཟག་པ་མེད་པའི་ཆོས་རྨི་ལམ་ལྟ་བུ་དངོས་པོ་དང་མི་ལྡན་པ་དངོས་པོ་མེད་པའི་རང་བཞིན་ཅན་རང་གི་མཚན་ཉིད་ཀྱིས་སྟོང་པ་རྣམ་པ་ཐམས་ཅད་དུ་ཡོངས་སུ་དག་པར་གྱུར་པ་ཞེས་པ་ནས༑ རབ་འབྱོར་འདི་ལ་ཡོད་པ་ཡང་མེད། དངོས་པོ་ཡང་མེད། ངོ་བོ་ཉིད་ཀྱང་མེད༑ གཞན་གྱི་དངོས་པོ་ཡང་མེད་ན། དེ་ལ་གང་ཡོངས་སུ་ཤེས་པར་བྱ་བའི་ངོ་བོ་ཉིད་སྟོང་པ་ཉིད་ཅེས་བྱ་བ་ལྟ་ཡོད་པར་འགྱུར་རེ་སྐན། ཞེས་པའི་བར་གྱིས་ནི་རིམ་པ་ལྟར་ཆོས་སྐུའི་ཆོས་བཞི་བསྟན་ཏོ།

།དེ་དག་གི་དོན་བསྡུས་ནས་སྟོན་པ་ལ་གཉིས༑ སྤྱི་དང༌། ཡན་ལག་གི་དོན་ནོ། །དང་པོ་ལ་གཉིས། མཛད་པ་པོ་སྐུ་དང༌། མཛད་པ་འཕྲིན་ལས་སོ། །དང་པོ་ལ་གསུམ། དབྱེ་བ་དང༌། ཕྱེ་བ་སོ་སོའི་དོན་དང༌༑ མཐའ་དཔྱད་པའོ། །དང་པོ་ལ་གསུམ། གཉིས་དང༌། གསུམ་དང༌། བཞིར་དབྱེ་བའོ། །དང་པོ་ནི། རྒྱུད་བླ་མ་ལས། རང་དོན་གཞན་དོན་དོན་དམ་སྐུ་དང་ནི། །དེ་ལ་བརྟེན་པ་ཀུན་རྫོབ་སྐུ་ཉིད་དེ། །ཞེས་གསུངས་པ་ལྟར་རང་དོན་དོན་དམ་པའི་སྐུ་དང༌། གཞན་དོན་ཀུན་རྫོབ་པའི་སྐུ་གཉིས་སོ། །གཉིས་པ་ནི་དེ་ཉིད་ལས། དེ་དབྱེ་ཟབ་དང་རྒྱ་ཆེ་དང༌། །བདག་ཉིད་ཆེན་པོའི་ཡོན་ཏན་གྱི། །ཆོས་ཀྱི་རབ་དབྱེ་རང་བཞིན་ལ། སོགས་པའི་སྐུ་གསུམ་དག་གིས་འཇུག་ཅེས་གསུངས་པ་ལྟར། གཟུགས་སྐུ་ལ་ལོངས་སྤྲུལ་གཉིས་དང༌། ངོ་བོ་ཉིད་ཀྱི་སྐུ་དང་གསུམ་མོ། །གསུམ་པ་ནི། རང་དོན་གྱི་སྐུ་ལ་ངོ་བོ་ཉིད་ཀྱི་སྐུ་དང༌༑ རྟོགས་པ་ཡེ་ཤེས་ཆོས་ཀྱི་སྐུ་དང༌། གཟུགས་སྐུ་ལ་ཡང་ལོངས་སྐུ་དང༌། སྤྲུལ་སྐུ་གཉིས་སུ་བྱས་ནས་སློབ་དཔོན་གྱི་འགྲེལ་པ་ཆེ་ཆུང་གཉིས་སུ་སྐུ་བཞིར་མཛད་དོ། །ཆ༡ རྟེན་སྐུའི་དབྱེ་བ་བཤད་པ། གཉིས་པ་ལ་གཉིས། རྟེན་སྐུ་དང༌། བརྟེན་པ་ཡེ་ཤེས་ཀྱི་དབྱེ་བའོ། །དང་པོ་ལ་བཞི་ལས། ངོ་བོ་ཉིད་ཀྱི་སྐུ་ནི་ཡོན་ཏན་ལྔ་དང་ལྡན་པ་སྟེ། རྒྱུད་བླར། དེ་ལ་སངས་རྒྱས་རྣམས་ཀྱི་ནི། །ངོ་བོ་ཉིད་སྐུ་མཚན་ཉིད་ལྔ། །མདོར་ན་ཡོན་ཏན་ལྔ་དང་ནྀ། །ལྡན་པ་ཉིད་དུ་རིག་པར་བྱ། །ཞེས་སོ། །ཡོན་ཏན་ལྔ་གང་ཞེ་ན། སྐྱེ་འཇིག་གནས་གསུམ་དང་བྲལ་བས་འདུས་མ་བྱས་པ་དང༌། ཡོན་ཏན་གྱི་ཆོས་དང་དབྱེར་མེད་པ་དང༌། གཟུང་འཛིན་གཉིས་སུ་མེད་པ་དང༌། གློ་བུར་གྱི་དྲི་མ་མ་ལུས་པས་དག་པ་དང༌། རང་བཞིན་གྱིས་དག་པ་དང༌། རྟོག་པའི་ཡུལ་མ་ཡིན་པ་དང༌༑ སངས་རྒྱས་རྣམས་ཀྱི་ཡུལ་ཡིན་པ་སྟེ་ཕྱི་མ་གསུམ་གཅིག་ཏུ་བྱའོ། །དེ་ཡང་རྒྱུད་བླར། འདུས་མ་བྱས་ཤིང་རྣམ་དབྱེར་མེད། །མཐའ་གཉིས་པ་ནི་རྣམ་པར་སྤངས༑ ༑ཉོན་མོངས་ཤེས་བྱ་སྙོམས་འཇུག་གི

།སྒྲིབ་གསུམ་ལས་ནི་ངེས་གྲོལ་ཏེ༑ ༑དྲི་མེད་རྣམ་པར་རྟོག་མེད་དང༌། །རྣལ་འབྱོར་རྣམས་ཀྱི་ཡུལ་ཡིན་ཕྱིར། ། ཆོས་དབྱིངས་ངོ་བོ་ཉིད་ཀྱིས་ནི། །དག་པའི་ཕྱིར་ན་འོད་གསལ་བའོ། །ཞེས་སོགས་བསྡུས་ན་ཡོན་ཏན་གསུམ་དང་ལྡན་པར་རིག་པར་བྱ་སྟེ། རང་བཞིན་དང་སྤངས་པའི་ （ ༡༧༣བ ） ཁྱད་པར་དག་པ་གཉིས་དང༌། ཡོན་ཏན་གྱི་ཁྱད་པར་བྲལ་བའི་ཡོན་ཏན་སུམ་ཅུ་རྩ་གཉིས་དང་ལྡན་པ་ནི། རྒྱུད་བླ་མ་ལས། དང་པོའི་སྐུ་ནི་སྟོབས་ལ་སོགས། །བྲལ་བའི་ཡོན་ཏན་རྣམས་དང་ལྡན། །ཞེས་སོ། ། གཉིས་པ་རྟོགས་པ་ཡེ་ཤེས་ཆོས་ཀྱི་སྐུ་ནི། སངས་རྒྱས་ཀྱི་སས་བསྡུས་པའི་ཟག་མེད་ཀྱི་སྡེ་ཚན་ཉེར་གཅིག་པོ་ཐམས་ཅད་དོ། །དེ་ཡང་ཁྱད་པར་གསུམ་དང་ལྡན་ཏེ༑ ནུས་པའི་ཁྱད་པར་ཆོས་འཁོར་མཐར་ཐུག་བསྐོར་བའི་བདག་པོའི་རྐྱེན་བྱེད་པའོ༑ ༑རྟོགས་པའི་ཁྱད་པར་ཇི་ལྟ་ཇི་སྙེད་མ་ལུས་པ་མཁྱེན་པའོ། །སྤངས་པའི་ཁྱད་པར་སྒྲིབ་གཉིས་མཐའ་དག་དང་བྲལ་བའོ། །གསུམ་པ་ལོངས་སྤྱོད་རྫོགས་པའི་སྐུ་ནི། ཁྱད་པར་ལྔ་དང་ལྡན་པ་སྟེ། སྐུ་སྣང་བ་དང༌། གསུང་བརྗོད་པ་དང༌། ཐུགས་མཛད་པ་རྒྱུན་མི་འཆད་པ་དང༌། མངོན་པར་འདུ་བྱེད་པ་མེད་པར་ལྷུན་གྱིས་གྲུབ་པ་དང༌། རྣམ་པ་སྣ་ཚོགས་སུ་སྟོན་ཡང་དེའི་རང་བཞིན་དུ་མེད་པ་སྟེ། རྒྱུད་བླ་མ་ལས། བརྗོད་བྱ་སྟོན་མཛད་རྒྱུན་མི་འཆད། །མངོན་པར་འདུ་བྱེད་མེད་པ་དང༌། །དེ་ཡི་ངོ་བོར་མི་སྟོན་ལ། ། འདི་ནི་སྣ་ཚོགས་རྣམ་ལྔར་བརྗོད། །ཞེས་སོ། །བཞི་པ་སྤྲུལ་པའི་སྐུ་ནི། རིགས་ཅན་གསུམ་གྱི་གདུལ་བྱ་ལ་མཚན་དཔེས་སྤྲས་པའི་སྐུར་སྣང་ཞིང་ཆོས་ཀྱི་འཁོར་ལོ་སྣ་ཚོགས་པ་བསྐོར་བར་མཛད་པ་སྟེ། དེ་ཡང་ཐོག་མར་འཁོར་བ་ལ་སྐྱོ་བ་བསྐྱེད་ནས་ཞི་བའི་ལམ་དུ་འཇུག་པར་བྱེད་པ་དང༌༑ བར་དུ་དེ་ལས་ལྡོག་ནས་ཐེག་ཆེན་གྱི་ལམ་གྱིས་སྨིན་པར་བྱེད་པ་དང༌། མཐར་བྱང་ཆུབ་མཆོག་ཏུ་ལུང་སྟོན་པ་སོགས་ཀྱི་འཕྲིན་ལས་སྒྲུབ་པ་སྟེ། རྒྱུད་བླར༑ འཇིག་རྟེན་ཞི་བའི་ལམ་ལ་འཇུག་པ་དང༌།

།རབ་ཏུ་སྨིན་དང་ལུང་སྟོན་རྒྱུ་ཡི་གཟུགས། །གང་ཡིན་དེ་ཡང་འདིར་ནི་རྟག་གནས་ཏེ། །ནམ་མཁའི་ཁམས་སུ་གཟུགས་ཀྱི་ཁམས་བཞིན་ནོ། །ཞེས་སོ། །ཆ༢ བརྟེན་པ་ཡེ་ཤེས་ཀྱི་དབྱེ་བ་བཤད་པ། གཉིས་པ་ཡེ་ཤེས་ཀྱི་དབྱེ་བ་ལ་བཞི། བཞིར་དབྱེ་བ། གཉིས་སུ་བསྡུས་པ༑ བཞིར་འབྱེད་པའི་རྒྱུ་མཚན། སྐུར་བསྟན་པའོ། །དང་པོ་ལ་བཞི། མེ་ལོང་ལྟ་བུའི་ཡེ་ཤེས། མཉམ་པ་ཉིད་ཀྱི་ཡེ་ཤེས། སོ་སོར་རྟོག་པའི་ཡེ་ཤེས། བྱ་བ་སྒྲུབ་པའི་ཡེ་ཤེས་སོ། །དང་པོ་ནི། མདོ་སྡེ་རྒྱན་ལས། མེ་ལོང་ཡེ་ཤེས་ང་ཡི་མེད། ། ཡོངས་སུ་མ་ཆད་རྟག་ཏུ་ལྡན། །ཤེས་བྱ་ཀུན་ལ་མ་རྨོངས་པ། །རྟག་ཏུ་དེ་ལ་མངོན་ཕྱོགས་མིན། །ཞེས་གསུངས་པ་ལྟར་རོ། །ཅིའི་ཕྱིར་མེ་ལོང་ལྟ་བུའི་ཡེ་ཤེས་ཞེས་བྱ་ཞེ་ན། མདོ་སྡེ་རྒྱན་ལས། ཡེ་ཤེས་ཀུན་གྱི་རྒྱུ་མཚན་ཕྱིར། ཡེ་ཤེས་འབྱུང་གནས་ཆེན་པོ་འདྲ། །ལོངས་སྤྱོད་པ་ཡི་སངས་རྒྱས་ཉིད། །ཡེ་ཤེས་གཟུགས་བརྙན་འབྱུང་ཕྱིར་རོ། །ཞེས་གསུངས་པ་ལྟར་རོ། །གཉིས་པ་ནི། མདོ་སྡེ་རྒྱན་ལས༑ སྒོམ་པ་དག་པ་སེམས་ཅན་ལ། །མཉམ་པ་ཉིད་ཀྱི་ཡེ་ཤེས་འདོད། །མི་གནས་ཞི་བར་ཞུགས་པ་ནི། །མཉམ་ཉིད་ཡེ་ཤེས་ཡིན་པར་འདོད། །དུས་རྣམས་ཀུན་ཏུ་བྱམས་པ་དང༌། །ཐུགས་རྗེ་ཆེན་པོ་དག་དང་ལྡན། །ཞེས་གསུངས་པ་ལྟར་རོ༑ ༑གསུམ་པ་ནི། མདོ་སྡེ་རྒྱན་ལས། སོ་སོར་རྟོག་པའི་ཡེ་ཤེས་ནི། །ཤེས་བྱ་ཀུན་ལ་རྟག་མི་ཐོགས། །ཏིང་ངེ་འཛིན་དང་གཟུངས་རྣམས་ཀྱི། །གཏེར་དང་འདྲ་བ་ཁོ་ན་ཡིན། །ཞེས་གསུངས་པ་ལྟར་རོ། །བཞི་པ་ནི། མདོ་སྡེ་རྒྱན་ལས། བྱ་བ་སྒྲུབ་པའི་ཡེ་ཤེས་ནི། ཁམས་གསུམ་ཀུན་ཏུ་སྣ་ （ ༡༧༤ན ） ཚོགས་ཤིང༌། །དཔག་མེད་བསམ་པས་སྤྲུལ་པ་ཡིས། །སེམས་ཅན་དོན་ཀུན་སྒྲུབ་པའོ། །ཞེས་གསུངས་པ་ལྟར་རོ། །གཉིས་པ་ནི། ཡེ་ཤེས་ལྔ་པོ་དེ་དག་ཀྱང་ཡུལ་གྱི་སྒོ་ནས་ཇི་ལྟ་བ་དང་ཇི་སྙེད་པ་མཁྱེན་པའི་ཡེ་ཤེས་གཉིས་སུ་ངེས་ཏེ། ཡུལ་ལ་ཆོས་ཉིད་དང་ཆོས་ཅན་གཉིས་སུ་ངེས་པའི་ཕྱིར་རོ། །ཆོས་དབྱིངས་ཡེ་ཤེས་ནི་ཡེ་ཤེས་ཀྱི་དབྱེ་བར་བྱས་པ་ཡོད་ཀྱང་ཡེ་ཤེས་མཚན་ཉིད་པ་མ་ཡིན་ཏེ།

ངོ་བོ་ཉིད་ཀྱི་སྐུ་ཡིན་པའི་ཕྱིར་རོ།། གསུམ་པ་ནི། མདོ་སྡེ་རྒྱན་ལས། འཛིན་པའི་ཕྱིར་དང་སེམས་མཉམ་ཕྱིར། །ཡང་དག་ཆོས་རབ་སྟོན་ཕྱིར་དང༌། །བྱ་བ་སྒྲུབ་པ་ཉིད་ཀྱི་ཕྱིར། །ཡེ་ཤེས་བཞི་པོ་ཡང་དག་འབྱུང༌། །ཞེས་གསུངས་པ་ལྟར་རོ། །བཞི་པ་ནི། ཙནྡྲ་གོ་མིས། གང་ཡང་ཀུན་གཞི་རྣམ་པར་ཤེས། །མེ་ལོང་ཡེ་ཤེས་ཉིད་གྱུར་པ། །དེ་ཡང་ཆོས་ཀྱི་དབྱིངས་ཀྱི་ནི། །ངོ་བོ་ཉིད་དུ་འགའ་ཞིག་འདོད། །ཉོན་མོངས་ཅན་ཡིད་གནས་གྱུར་པ། །མཉམ་ཉིད་ཡེ་ཤེས་བརྗོད་པར་བྱ། །སོ་སོར་རྟོག་པའི་ཡེ་ཤེས་ནི། ། ཡིད་ཀྱི་རྣམ་ཤེས་ཉིད་དེའོ། །དེ་དག་ལོངས་སྤྱོད་རྫོགས་སྐུ་ཉིད། །ཅེས་དང༌། ཁ་ཅིག་མེ་ལོང་ཡེ་ཤེས་ཀྱང༌། །ལོངས་སྤྱོད་རྫོགས་པའི་སྐུ་རུ་རྟོག །དེ་ཡང་དེ་ལ་རྒྱུ་ཉིད་ཕྱིར། །ཉེ་བར་བཏགས་པ་དེ་བཞིན་གཞན། །དབང་པོ་ལྔ་ཡི་རྣམ་ཤེས་གང༌༑ ༑དེ་ནི་དོན་ཀུན་ཡོངས་འཛིན་ཕྱིར། །སེམས་ཅན་ཀུན་གྱི་དོན་དུ་ནི། །བྱ་བ་སྒྲུབ་པ་ཙམ་ཉིད་འཐོབ། །དུས་ཇི་བཞིན་དང་བསམ་ཇི་བཞིན། །སངས་རྒྱས་རྣམས་ཀྱི་སྤྲུལ་སྐུ་སྟེ། །སྤྲུལ་པ་ཀུན་གྱི་རྒྱུ་ཡིན་ཕྱིར། ཁ་ཅིག་ཡིད་ཀྱི་ཁོ་ན་ལ། ། སྤྲུལ་པའི་སྐུ་ནི་ཉིད་དུ་རྟོག །དབང་པོ་ལྔ་ཡི་རྣམ་ཤེས་གང༌། །དེ་ཡི་ལོངས་སྤྱོད་རྫོགས་སྐུར་རོ། །ཞེས་དགོངས་རྒྱན་དུ་དྲངས་པ་ལྟར་རོ། །འོན་ཀྱང་ཡེ་ཤེས་ཀྱིས་བདག་རྐྱེན་བྱས་པའི་སྒོ་ནས་རང་རྒྱུ་ཡེ་ཤེས་ལ་བྱུང་བ་ཙམ་གྱིས་གཟུགས་སྐུ་གཉིས་སུ་བསྟན་པ་ཡིན་གྱི། ཡེ་ཤེས་གཟུགས་སྐུ་ཡིན་པའི་སྒོ་ནས་བསྟན་པ་མ་ཡིན་ནོ། །ཀུན་གཞི་སོགས་གནས་གྱུར་པར་གསུངས་པ་ཡང་རྣམ་ཤེས་ཚོགས་བརྒྱད་ཁས་ལེན་པ་ལ་འཐད་ཅིང༌། ཁས་མི་ལེན་པ་ལ་དེ་ལྟ་བུའི་གནས་གྱུར་རྩིར་མེད་དོ། །གནས་གྱུར་པས་མེད་མི་དགོས་ཏེ། སྨིན་ཏེ་གནས་གྱུར་དང༌། གྲོལ་ཏེ་གནས་གྱུར་གཉིས་ཡོད་པའི་དང་པོ་ནི་ངོ་བོ་བཟང་དུ་སོང་བ་ཡིན་པའི་ཕྱིར་རོ། །གསུམ་པ་མཐའ་དཔྱད་པ་ནི། འཕགས་པའི་ལུགས་ལ། ངོ་བོ་ཉིད་ཀྱི་དང༌༑

གཟུགས་སྐུ་གཉིས་དང་གསུམ་དུ་ངེས་ལ། མཚན་དཔེ་རྣམས་གཟུགས་སྐུ་གཉིས་ཀྱི་ཡོན་ཏན་དང༌། ཡེ་ཤེས་རྣམས་ངོ་བོ་ཉིད་ཀྱི་སྐུའི་ཡོན་ཏན་ཡིན་ཞིང༌། ཡོན་ཏན་ཡང་ཡོན་ཏན་ཅན་གྱི་ཁོངས་སུ་འདུས་པས་སྐུ་གཞན་པར་མི་འཐད་དོ།། ཞེས་བཞེད་དོ། །གཞན་དུ་ན་ལུས་རྣམ་གཞག་ཏུ་ངོ་བོ་ཉིད་ཀྱི་སྐུའི་དེ་མ་ཐག་ཏུ་ཆོས་ཀྱི་སྐུ་བཤད་པར་རིགས་པ་ལས་མ་བཤད་པའི་ཕྱིར་དང༌། རྣམ་པ་བཞིར་ནི་ཡང་དག་བརྗོད། །ཅེས་པ་ཡང་འཕྲིན་ལས་དང་བཞི་ཡིན་ཞེས་པའི་དོན་ནོ། ། སློབ་དཔོན་སེང་གེ་བཟང་པོ་ལ་སོགས་པས་ནི། རྟོགས་པ་ཡེ་ཤེས་ཆོས་ཀྱི་སྐུ་དང་བཞིར་ངེས་ལ། ལུས་རྣམ་གཞག་ཏུ། ཆོས་སྐུ་མཛད་པ་དང་བཅས་པ། （ ༡༧༤བ ） ཞེས་ཐ་མར་གསུངས་པ་ནི། ཚིགས་བཅད་སྦྱོར་བདེ་བ་དང་མཛད་པ་ཐམས་ཅད་ཆོས་སྐུའི་མཛད་པར་ཤེས་པའི་ཕྱིར་དུ་བསྟན་ཅིང༌། རྣམ་པ་བཞིར་ནི་ཡང་དག་བརྗོད། །ཅེས་ཀྱང་འབྱུང་བའི་ཕྱིར་རོ། །འཕྲིན་ལས་ནི། ཞར་ལས་བྱུང་བ་ཙམ་ཡིན་གྱི་གྲངས་སུ་མི་རིགས་ཞེས་བཞེད་དོ། །ལུགས་འདི་གཉིས་ལ། ཁ་ཅིག་སྐུ་གསུམ་དུ་ངེས་པ་ནི་འཐད་དེ། གཞན་དུ་ན་མཚན་དཔེ་ཡང་ལོངས་སྐུ་ལས་གཞན་པའི་སྐུ་ལོག་པར་འཇོག་རིགས་པར་འགྱུར་ཏེ། སངས་རྒྱས་རྣམས་ཀྱི་ཡེ་ཤེས་རྣམས་ངོ་བོ་ཉིད་ཀྱི་སྐུ་ལས་གཞན་པའི་སྐུར་འཇོག་རིགས་པའི་ཕྱིར་རོ། །འདོད་ན་སྐུ་བཞིར་འདོད་པ་ཡང་ཉམས་སོ། ། གཞན་ཡང་ཆོས་སྐུ་མཛད་པ་དང་བཅས་པ། ཞེས་པའི་ཆོས་སྐུ་དབྱེ་བའི་ཡ་གྱལ་དུ་བྱེད་ན་དེ་ལྟ་བུ་དེ་དབྱེ་གཞིའི་ཆོས་སྐུ་སྟོན་པའི་གཞུང་མ་ཡིན་པར་ཐལ་ལོ། ། འདོད་ན། ཐུབ་པའི་རྣམ་ཀུན་མཁྱེན་པ་ཉིད། །ཅེས་པ་ཡང༌། རྣམ་མཁྱེན་གྱི་ཆོས་བཅུའི་དབྱེ་གཞི་སྟོན་པའི་གཞུང་མིན་པར་མཚུངས་པའི་ཕྱིར་དང༌། རྗེ་བཙུན་གྱི་གཞུང་གཞན་ལས་ཀྱང་སྐུ་གསུམ་དུ་གསུངས་པའི་ཕྱིར་རོ། །དེས་ན་རྩ་བའི་དགོངས་པ་སྐུ་གསུམ་ཁོ་ནའོ་ཞེས་ཟེར་རོ། །ཡང་ཁ་ཅིག་སློབ་དཔོན་གྱིས་སྐུ་བཞིར་བཤད་པ་ནི། མཁན་པོ་ཡང་དག་རྣམ་སྣང་མཛད་དང་ཡེ་ཤེས་ཟླ་བ་ལ་སོགས་པའི་བཞེད་པ་བཀོད་པ་ཡིན་གྱི།

རང་ལུགས་ལ་སྐུ་གསུམ་དུ་ངེས་ཏེ། འགྲེལ་ཆེན་ལས། ཡུམ་གྱི་བཤད་སྦྱར་ལས་བྱུང་བདག་གིས་ཐོབ་པའི་དགེ་བའི་ས་བོན་ལས། །རྣམ་པ་ཀུན་གྱི་མཆོག་ལྡན་སྐུ་ནི་གསུམ་པོ་ངེས་པར་ཐོབ་པར་ཤོག ༑ཅེས་དང༌། འདིར་ཡང། །དེ་ལྟར་རབ་ཏུ་བརྟགས་པའི་སྐུ་གསུམ་བསྟན་ནས༑ ཞེས་གསུངས་པའི་ཕྱིར་རོ། །འོ་ན་སློབ་དཔོན་གྱིས་འགྲེལ་པར་སྐུ་བཞི་ཀ་ལ་མཚམས་སྦྱོར་མཛད་པ་དང་འགལ་ལོ་ཞེ་ན། དེ་ནི་མཁན་པོ་ཡང་དག་རྣམ་སྣང་མཛད་ཀྱི་བཀས་བསྐུལ་བའི་དབང་གིས་ཡིན་གྱི། རང་གི་འདོད་པ་ནི་མ་ཡིན་ཏེ། བྱང་ཆུབ་ཀྱི་ཕྱོགས་དང་མཐུན་པ་ལ་སོགས་པ་སྤྲོས་པ་མེད་པའི་ཡེ་ཤེས་ཀྱི་བདག་ཉིད་གནས་གྱུར་པས། གྱུར་པ་ཐམས་ཅད་ཀྱང་ཆོས་ཀྱི་སྐུར་མངོན་པར་བརྗོད་པ་ཡིན་ནོ། །ཞེས་བྱ་བ་ནི་ཁ་ཅིག་གིའོ་ཞེས་དང༌། རྩོད་སྤང་གི་སྐབས་སུ་ཡང་གཞན་དག་ན་རེ་ཞེས་འབྱུང་བའི་ཕྱིར་རོ། །ཞེས་ཟེར་རོ། །དེ་ལ་ཕྱོགས་དང་པོ་ལྟར་ན། སངས་རྒྱས་ཀྱི་སའི་ཡེ་ཤེས་ངོ་བོ་ཉིད་སྐུའི་ཡོན་ཏན་ཡིན་པ་ཙམ་གྱིས་ངོ་བོ་ཉིད་སྐུས་བསྡུས་པར་འཇོག་ན། སངས་རྒྱས་ཀྱི་སའི་སྤང་རྟོགས་གཉིས་གཟུགས་སྐུ་གཉིས་ཀྱི་ཡོན་ཏན་ཡིན་པས་གཟུགས་སྐུ་གཉིས་ཁོ་ནར་ངེས་པར་འགྱུར་ཏེ། རྒྱུ་མཚན་ཤིན་ཏུ་མཚུངས་པའི་ཕྱིར་རོ། །ཆོས་དང་ཆོས་ཅན་གྱི་ཚུལ་གྱིས་བསྡུས་ནའང་སྐྱོན་སྔ་མ་དང་མཚུངས་སོ། །གཞན་ཡང་སངས་རྒྱས་ཀྱི་སའི་ཟག་མེད་ཀྱི་སྡེ་ཚན་ཉེར་གཅིག་པོ་དེ་ཆོས་ཅན། སངས་རྒྱས་ཀྱི་འདུས་མ་བྱས་ཀྱི་སྐུས་བསྡུས་པར་ཐལ། ངོ་བོ་ཉིད་ཀྱི་སྐུས་བསྡུས་པའི་ཕྱིར་རོ། །རྟགས་ཁས་བླངས་སོ། །འདོད་ན། སངས་རྒྱས་ཀྱི་འདུས་བྱས་ཀྱི་སྐུ་མ་ཡིན་པར་ཐལ་ལོ༑ ༑རྒྱུད་བླར་སྐུ་གསུམ་གསུངས་པ་ཙམ་གྱིས་

（ ༡༧༥ན ） སྐུ་གསུམ་དུ་གྲངས་ངེས་པར་འཇོག་ན། །གཉིས་སུ་ཡང་གྲངས་ངེས་པར་འགྱུར་ཏེ། རྒྱུད་བླར་སྐུ་གཉིས་སུ་གསུངས་པའི་ཕྱིར་རོ། །ཆོས་སྐུ་མཛད་པ་དང་བཅས་པ། །ཞེས་པ་ཡང་ཚིགས་བཅད་སྦྱར་བདེ་བ་དང༌། དགོས་པའི་དབང་གིས་མཇུག་ཏུ་བསྟན་ལ། དེའི་དབྱེ་གཞི་ཆོས་སྐུ་ཙམ་དང༌། དབྱེ་བའི་ཡ་གྱལ་དུ་གྱུར་པའི་རྟོགས་པ་ཡེ་ཤེས་ཆོས་ཀྱི་སྐུ་དང་གཉིས་ཀ་བསྟན་ཏོ། །དེས་ན་བྱམས་ཆོས་གཞན་ལས་སྐུ་གསུམ་གསུངས་པ་དང་མི་འགལ་ཏེ། དེ་ནི་ཡོན་ཏན་གྱི་རྟེན་དང་བརྟེན་པ་གཉིས་བསྡོམས་ནས་སྐུར་འཇོག་པ། དེ་ཡང་སྟོབས་སོགས་ནི་ངོ་བོ་ཉིད་ཀྱི་སྐུའི་ཡོན་ཏན་དང༌། མཚན་དཔེ་སོགས་ནི་གཟུགས་སྐུ་མཚོན་བྱེད་ཀྱི་ཡོན་ཏན་ཡིན་ཏེ། རིམ་པ་ལྟར་སྤངས་པའི་ཁྱད་པར་རྟོགས་པས་རབ་ཏུ་ཕྱེ་བའི་ཕྱིར་དང༌། སྐྱེས་བུ་ཆེན་པོར་མཚོན་པར་བྱེད་པའི་ཕྱིར་རོ། །འོ་ན་ངོ་བོ་ཉིད་ཀྱི་སྐུ་དང་གཟུགས་ཀྱི་སྐུ་གཉིས་སུ་ངེས་པར་འགྱུར་རོ་ཞེ་ན། སྐྱོན་མེད་དེ། ཡོན་ཏན་དང་པོའི་རྟེན་ལ་མི་འདྲ་བའི་ཁྱད་པར་མེད་པས་སྐུ་གཅིག་ཏུ་བསྟན་ལ། གཉིས་པའི་རྟེན་ལ་ལོངས་སྤྲུལ་གཉིས་སུ་ཡོད་པས་གཟུགས་སྐུ་གཉིས་སུ་བཞག་སྟེ། རྒྱུད་བླར། དང་པོའི་སྐུ་ནི་སྟོབས་ལ་སོགས། །བྲལ་བའི་ཡོན་ཏན་རྣམས་དང་ལྡན། །གཉིས་པ་སྐྱེས་བུ་ཆེན་པོའི་མཚན། །རྣམ་སྨིན་ཡོན་ཏན་དག་དང་ལྡན། །ཞེས་གསུངས་པ་ཡང་ལེགས་པར་བཤད་པ་ཡིན་ནོ། །སློབ་དཔོན་གྱིས་སྐུ་བཞིར་དབྱེ་བ་ནི་ཡིན་བསྡུའི་དབང་དུ་བྱས་ལ། དེ་ཡང་སངས་རྒྱས་ཀྱི་སྐུ་ནི་ཆོས་སྟོན་པ་སོགས་འཕྲིན་ལས་ཀྱིས་རབ་ཏུ་ཕྱེ་བ་ཡིན་ལ། འཕྲིན་ལས་ཀྱི་བྱེད་པ་པོའི་གཙོ་བོ་ཡང་ཡེ་ཤེས་ཀྱི་སྐུ་ཡིན་པས། འདིར་སངས་རྒྱས་ཀྱི་རྟོགས་པའི་ཡོན་ཏན་རྣམས་ཀྱང་ངོ་བོ་ཉིད་ཀྱི་སྐུ་ལས་ཟུར་པའི་རྣམ་གཞག་མཛད་དོ། །ལུས་རྣམ་གཞག་ཏུ། རྣམ་པ་བཞིར་ནི་ཡང་དག་བརྗོད། །ཞེས་པ་དང༌། ཡན་ལག་རྒྱས་བཤད་དུ། ཆོས་ཀྱི་སྐུ་ཞེས་བརྗོད་པ་ཡིན༑ ༑ཞེས་རྩ་བའི་གཞུང་ལས་སྐུ་བཞིའི་ཐ་སྙད་མ་གསུངས་པ་ཡང་མ་ཡིན་ནོ།།

དེས་ན་རྩ་བའི་དགོངས་པ་ཡང་སློབ་དཔོན་གྱི་དེ་ཉིད་ཡིན་པར་སེམས་སོ། ། ཕྱོགས་གཉིས་པ་ལྟར་ན་ཡང་ཤིན་ཏུ་མི་རིགས་ཏེ། ལམ་ཤེས་ཀྱི་མཐོང་ལམ་གྱི་སྐབས་སུ་རྣམ་པ་བསྟན་པ་ཡང་སློབ་དཔོན་མི་བཞེད་པར་འགྱུར་ཏེ། གཞན་དག་ན་རེ། ཞེས་གསུངས་པའི་ཕྱིར་དང༌། སློབ་དཔོན་གྱིས་འགྲེལ་པ་ཆེ་ཆུང་གཉིས་སུ་གཞན་དག་དང་ཁ་ཅིག་ཅེས་གསུངས་པ་རྣམས་ཀྱང་རང་ལུགས་སུ་བཞག་པ་དུ་མ་ཡོད་པའི་ཕྱིར་རོ། །གཞན་ཡང་སློབ་དཔོན་གྱིས་མངོན་རྟོགས་རྒྱན་ལ་རང་ལུགས་ཀྱི་འགྲེལ་པ་རྫོགས་པར་མ་མཛད་པར་འགྱུར་ཏེ། འགྲེལ་པ་ཆེ་ཆུང་གཉིས་སུ་སྐབས་བརྒྱད་པ་ལ་རང་ལུགས་ཀྱི་འགྲེལ་པ་མ་མཛད་ཅིང་དེ་ལས་གཞན་དུའང་སྐབས་བརྒྱད་པ་ལ་རང་ལུགས་ཀྱི་འགྲེལ་པ་མ་མཛད་པའི་ཕྱིར་རོ།། རྟགས་སྔ་མ་ཁས་བླངས་སོ། །འདོད་ན་འགྲེལ་ཆུང་དོན་གསལ་གྱིས་མངོན་རྟོགས་རྒྱན་དེ་ཡུམ་རྒྱས་འབྲིང་བསྡུས་གསུམ་གསུམ་གའི་དགོངས་རྒྱན་དུ་བཀྲལ་བ་དང༌། དངོས་བརྒྱད་ཚང་ལ་མ་ནོར་བ་རྙེད་པས་འགྲེལ་ （ ༡༧༥བ ） པ་གཞན་ལས་ཆེས་ཁྱད་པར་དུ་འཕགས་པར་སྒྲུབ་པ་ནི་ངལ་བ་དོན་མེད་པར་འགྱུར་རོ། ། གཞན་ཡང་སྐབས་དང་པོ་བདུན་ལ་མཁན་པོ་ཡང་དག་རྣམ་སྣང་མཛད་ཀྱི་དགོངས་པ་མ་བཀོད་པར་སྐབས་བརྒྱད་པ་ལ་བཀོད་པ་དང༌། མཁན་པོས་ཀྱང་སྐབས་གཞན་ལ་བཀས་བསྐུལ་མི་བྱེད་པར་སྐབས་བརྒྱད་པ་ལ་བྱེད་པའི་ཤེས་བྱེད་མེད་པའི་ཕྱིར་རོ། །གཉིས་པ་འཕྲིན་ལས་ནི་སངས་རྒྱས་ཀྱི་བྱ་བ་ཡིན་ལ་བྱ་བ་དེ་ནི་བྱེད་པ་པོ་ལ་ཡོད་པ་དང༌། ཡུལ་གདུལ་བྱ་ལ་ཡོད་པའི་འཕྲིན་ལས་གཉིས་སོ། །དེ་ཡང་ལམ་གྱི་རྟེན་ལ་འགོད་པ་དང༌། ལམ་ལ་འགོད་པ་དང༌། ལམ་གྱི་འབྲས་བུ་ལ་འགོད་པ་གསུམ་དུ་འདུས་སོ། །གཉིས་པ་ལ་གཉིས། དབྱེ་བ་དང༌། ཕྱེ་བ་སོ་སོའི་དོན་ནོ། །དང་པོ་ནི། ཆོས་ཀྱི་སྐུ་དེ་ཡང་ངོ་བོ་ཉིད་ཀྱི་སྐུ་ལ་སོགས་པའི་དབྱེ་བས་རྣམ་པ་བཞི་ཡིན་པས་སོ༑ ༑གཉིས་པ་ལ་གཉིས་སྐུ་དང༌། མཛད་པའོ། །དང་པོ་ལ་བཞི། ངོ་བོ་ཉིད་དང༌༑ ཆོས་དང༌།

ལོངས་སྤྱོད་རྫོགས་པ་དང༌། སྤྲུལ་པའི་སྐུའོ། །དང་པོ་ལ་གསུམ་ལས། སྔ་འགྲེལ་ནི། དང་པོ་ངོ་བོ་ཉིད་ཀྱི་སྐུ་གསུངས་སོ། །རྩ་བ་ནི། ཐུབ་པ་སངས་རྒྱས་བཅོམ་ལྡན་འདས་ཀྱི་ངོ་བོ་ཉིད་ཀྱི་སྐུ་ནི་ཁྱད་པར་གསུམ་དང་ལྡན་ཏེ༑ ལྡན་པའི་ཁྱད་པར་གནས་གྱུར་མཐར་ཕྱིན་པའི་སྟོབས་སོགས་ཟག་པ་མེད་པའི་ཆོས་གང་དང༌། ཐོབ་བར་གྱུར་པ་དང་བྲལ་བའི་ཁྱད་པར་སྒྲིབ་གཉིས་ཀྱི་བག་ཆགས་རྣམ་པ་ཀུན་ཏུ་རྣམ་པར་དག་པ་དང༌། རང་བཞིན་གྱི་ཁྱད་པར་ཟག་པ་མེད་པའི་ཆོས་དེ་དག་གི་རང་བཞིན་གདོད་མ་ནས་སྐྱེ་བ་མེད་པའི་མཚན་ཉིད་ཅན་ནོ། །དང་པོས་ནི་ཉན་རང་གི་མྱང་འདས་ལས་ཁྱད་པར་དུ་བྱེད་དོ། །གཉིས་པས་ས་བཅུ་པའི་བྱང་སེམས་ལས་སོ། །གསུམ་པས་ཆོས་ཅན་གྱི་སྐུ་ལྷག་མ་གསུམ་ལས་ཁྱད་པར་དུ་བྱེད་དོ། །འགྲེལ་པ་ལ་གཉིས། དོན་དངོས་དང༌། ཆོས་ཅན་གྱི་སྐུ་གསུམ་ཆོས་ཉིད་ཀྱི་སྐུ་ལས་ཁྱད་པར་དུ་བསྟན་པའི་དགོས་པའོ། །དང་པོ་ནི། ཐུབ་པ་སངས་རྒྱས་བཅོམ་ལྡན་འདས་ཀྱི་ངོ་བོ་ཉིད་ཀྱི་སྐུ་ནི་འདི་ཡིན་ཏེ། ཞེས་སྦྲེལ་ལོ། །གང་ཞེ་ན། རང་གི་ངོ་བོ་ཉིད་དོན་དམ་པར་སྐྱེ་བ་མེད་པའི་ངོ་བོ་ཉིད་ནིའོ། །ཆོས་ཅན་གང་གི་ཞེ་ན། དྲན་པ་ཉེ་བར་བཞག་པ་ལ་སོགས་པ་གནས་གྱུར་མཐར་ཕྱིན་པའི་ཡེ་ཤེས་ཀྱི་བདག་ཉིད་འཇིག་རྟེན་ལས་འདས་པའི་ཆོས་ཀྱི་དབྱིངས་ཀྱི་ངོ་བོ་ཉིད་ཀྱིས་ཟག་པ་མེད་པའི་དྲི་མ་རྣམས་གློ་བུར་བ་ཉིད་ཀྱིས་སྒྲིབ་གཉིས་བག་ཆགས་དང་བཅས་པ། རྣམ་པ་ཐམས་ཅད་དུ་རྣམ་པར་དག་ཅིང་རང་བཞིན་གྱིས་དབེན་པའི་མཚན་ཉིད་དུ་གྱུར་པ་གང་དག་ཡིན་པ་དེ་དག་གིའོ། །ཅིའི་ཕྱིར་ངོ་བོ་ཉིད་ཀྱི་སྐུ་ཞེས་བྱ་ཞེ་ན། དབུ་མ་རྩ་བར། རང་བཞིན་དག་ནི་བཅོས་མིན་དང༌། །གཞན་ལ་ལྟོས་པ་མེད་པ་ཡིན། །ཞེས་གསུངས་པ་ལྟར། རྒྱུ་རྐྱེན་གྱིས་གསར་དུ་བཅོས་མ་མ་ཡིན་པའི་དོན་གྱིས་སོ། །གང་གིས་འཐོབ་ཅེ་ན། འཇིག་རྟེན་ལས་འདས་པའི་ལམ་གྱིས་དྲི་མ་མཐའ་དག་དང་བྲལ་བར་བྱས་པའི་སྒོ་ནས་འཐོབ་ཀྱི་གསར་དུ་བྱས་པ་ནི་མ་ཡིན་པས་སོ།

།འོན་ཀྱང་རྣམ་པར་ཤེས་པ་སྒྱུ་མ་ལྟ་བུས་ཆོས་ཐམས་ཅད་རྟོགས་པས་ཐོབ་པ་ཡིན་ནོ། །གཉིས་པ་ནི། ཆོས་ཅན་གྱི་སྐུ་གསུམ་དོན་དམ་པར་དབྱེ་བ་མེད་པའི་ （ ༡༧༦ན ） ཕྱིར་ཆོས་ཉིད་ཀྱི་སྐུ་ལས་ཐ་དད་པར་རྣམ་པར་གཞག་པར་མི་རིགས་སོ་ཞེ་ན། ཆོས་ཅན་གྱི་སྐུ་ལྷག་མ་གསུམ་པོ་དོན་དམ་པར་ངོ་བོ་ཉིད་སྐུ་དེ་དང་ཐ་མི་དད་ཀྱང་ཐ་སྙད་དུ་ཐ་དད་པར་རྣམ་པར་གཞག་གོ །རྒྱུ་མཚན་ནི། ལུགས་ལས་སྟོང་ཉིད་ཞེས་བྱ་ཤེས་པ་ལས། གཞན་ནི་འགའ་ཡང་ཡོད་མིན་ཏེ། ། གང་ཕྱིར་དབེན་པ་དབེན་གྱུར་ལས། །ཐ་མི་དད་པ་ཉིད་དུ་འདོད། །དེ་ལྟ་མིན་ན་གཉིས་སྟོང་པ། །རྣམ་ཤེས་མིན་པར་ཐལ་འགྱུར་ཞིང༌། །གཉིས་མེད་པ་ལས་ལོག་པ་ནི། །གཉིས་ཀྱི་བདག་ཏུ་ཐལ་བར་འགྱུར། །དེར་འགྱུར་དེ་བཞིན་ཉིད་རང་བཞིན༑ ༑བཅོམ་ལྡན་འདས་ཉིད་ཡིན་པར་བརྗོད། །རིག་བྱ་རིག་བྱེད་དངོས་པོ་ནི༑ ༑རྣམ་པར་ཤེས་ལ་ཡང་དག་བརྟེན། །ཞེས་འབྱུང་བའི་ཕྱིར་རོ། །འདིས་དངོས་སུ་ཆོས་ཉིད་ཆོས་ཅན་ལས་ངོ་བོ་ཐ་མི་དད་པར་བསྟན་པ་ན་ཆོས་ཅན་དང་ཆོས་ཉིད་ཀྱི་སྐུ་ཡང་ངོ་བོ་ཐ་མི་དད་པར་དོན་གྱིས་བསྟན་པར་འགྱུར་རོ། །ལུང་འདི་བརྒྱད་སྟོང་དོན་བསྡུས་ཀྱི་འགྲེལ་པར་དྲངས་སོ། །འགྲེལ་ཆེན་འགྱུར་རྙིང་དང༌༑ གསེང་གླིང་པས་རིགས་པའི་བསྟན་བཅོས་ལས་ཞེས་བཤད་དོ། །དེ་ལྟར་བསྟན་པའི་དགོས་པ་ནི། འདི་དག་དོན་དམ་པར་ཆོས་ཉིད་ཀྱི་ངོ་བོ་ཡིན་ཡང་ཡང་དག་པའི་ཀུན་རྫོབ་ཏུ་སྣང་བ་ལ་གང་ཟག་སོ་སོའི་ཇི་ལྟར་མོས་པས་སྐུ་ཐ་དད་དུ་རབ་ཏུ་ཕྱེ་བ་ཙམ་ཡིན་ནོ། །ཞེས་བསྟན་པའི་ཕྱིར་དུའོ། །དེ་ལྟར་ཕྱེ་བའི་རྒྱུ་མཚན་ནི༑ ༑སངས་རྒྱས་དང་བྱང་ཆུབ་སེམས་དཔའ་འཕགས་པ་དང༌། ཉན་ཐོས་དང༌། སོ་སྐྱེ་ལས་དག་ལ་སོགས་པའི་སྤྱོད་ཡུལ་དུ་སྣང་བ་ལ་ཆོས་ཀྱི་སྐུ་ལ་སོགས་པ་དེ་དང་དེར་རྣམ་པར་གཞག་པ་ཡིན་ནོ། །གཉིས་པ་ལ་གསུམ། དངོས་ཀྱི་དོན། དེའི་ཁྱད་པར་བཤད། དེ་ལ་རྩོད་པ་སྤང་པའོ། །དང་པོ་ལ་གསུམ། ཡེ་ཤེས་ཐ་དད་པའི་སྐུར་བསྟན།

ཐ་མི་དད་པར་འདོད་པ་དགག ཐ་དད་པ་ལ་རྩོད་པ་སྤང་བའོ། །དང་པོ་ལ་གསུམ་ལས། སྔ་འགྲེལ་ནི། དེ་ལྟར་སྐུ་དང་པོ་ཞེས་པ་ནས། ལ་སོགས་པའི་ངོ་བོ་ཞེས་པའི་བར་གྱིས་སོ། །རྩ་བ་ནི། བྱང་ཆུབ་ཀྱི་ཕྱོགས་དང་མཐུན་པའི་ཆོས་སོ་བདུན་གནས་གྱུར་མཐར་ཐུག་པའི་ཡེ་ཤེས་ནི་ཆོས་ཀྱི་སྐུ་ཞེས་བརྗོད་པ་ཡིན། ཞེས་པ་ཀུན་ལ་སྦྱར་རོ། །ཚད་མེད་པ་བཞི་དང༌། རྣམ་པར་ཐར་པ་བརྒྱད་དང༌། མཐར་གནས་ཀྱི་སྙོམས་འཇུག་དགུ་དང༌། ཟད་པར་བཅུ་དང༌། ཟིལ་གནོན་རྣམ་པ་བརྒྱད་དང༌། ཉོན་མོངས་པ་མེད་པའི་ཏིང་ངེ་འཛིན་དང༌། སྨོན་གནས་མཁྱེན་པ་དང༌། མངོན་པར་ཤེས་པ་དྲུག་དང༌། སོ་སོ་ཡང་དག་པར་རིག་པ་བཞི་དང༌། རྣམ་དག་བཞི་དང༌༑ དབང་བཅུ་དང༌། སྟོབས་བཅུ་དང༌། མི་འཇིགས་པ་བཞི་དང༌། སྲུང་བ་མེད་པ་རྣམ་པ་གསུམ་དང༌། དྲན་པ་ཉེ་བར་བཞག་པ་རྣམ་པ་གསུམ་དང༌། བསྙེལ་བ་མི་མངའ་བའི་ཆོས་ཉིད་དང༌། སྒྲིབ་གཉིས་ཀྱི་བག་ཆགས་ཡང་དག་པར་བཅོམ་པ་དང༌། སྐྱེ་ལ་ཐུགས་རྗེ་ཆེན་པོ་དང༌། ཐུབ་པ་ཁོ་ནའི་ཆོས་མ་འདྲེས་པ་བཅོ་བརྒྱད་དང༌། རྣམ་པ་ཐམས་ཅད་མཁྱེན་པ་ཉིད་དང༌། ལམ་ཤེས་པ་ཉིད་དང༌༑ ཐམས་ཅད་ཤེས་པ་ཉིད་གནས་གྱུར་པའི་ཡེ་ཤེས་མཐར་ཐུག་ནིའོ། ། འདིར་ཟག་མེད་ཀྱི་སྡེ་ （ ༡༧༦བ ） ཚན་ཉེར་གཅིག་ལ་རིགས་དབང་བཙན་དུ་བྱས་ན༑ དང་པོ་བཅུ་ནི་ཉན་རང་དང་ཐུན་མོང་བ་ཡིན་ལ། དེ་ནས་གཉིས་ནི་བྱང་ཆུབ་སེམས་དཔའ་དང་ཐུན་མོང་བ་ཡིན་ཞིང༌། དེ་ནས་དགུ་ནི་སངས་རྒྱས་ཀྱི་ཐུན་མོང་མ་ཡིན་པའི་ཡོན་ཏན་ནོ། །རྒྱུད་དབང་བཙན་དུ་བྱས་ན་ཐམས་ཅད་ཐུན་མོང་མ་ཡིན་པ་ཡྀན་ནོ། །ཞེས་སྔ་རབས་པ་དག་འཆད་དོ། །འགྲེལ་པ་ལ་གཉིས། ཡོན་ཏན་སོ་སོར་བཤད་པ་དང༌། བསྡོམས་ཏེ་སྐུར་བཞག་པའོ། །དང་པོ་ལ་སྡེ་ཚན་ཉེར་གཅིག་ལས། དང་པོ་ནི། སྔར་རྣམ་པར་བཤད་པའི་དྲན་པ་ཉེ་བར་བཞག་པ་ལ་སོགས་པ་ནས་འཕགས་པའི་ལམ་ཡན་ལག་བརྒྱད་པའི་བར་བྱང་ཆུབ་ཀྱི་ཕྱོགས་རྣམས་སོ། །གཉིས་པ་ནི། སྔ་མ་འཇུག་སྒྲུབ་ཏུ་བཤད་པ་བཞིན་དུ་བྱམས་པ་ལ་སོགས་པ་ཚད་མེད་པ་ཚངས་པའི་གནས་རྣམས་སོ།

།གསུམ་པ་ནི། ནང་གཟུགས་ཅན་དང་ཞེས་པ་ནས། དེ་ལྟར་ན་རྣམ་པར་ཐར་པ་བརྒྱད་དང༌། ཞེས་པའི་བར་རོ། །བཞི་པ་ནི། གཟུགས་ཀྱི་ཁམས་ཀྱི་བསམ་གཏན་བཞི་དང༌། ཞེས་པ་ནས། འགོག་པའི་སྙོམས་པར་འཇུག་པ་ཞེས་བྱ་བ་སྙོམས་པར་འཇུག་པ་ཞེས་པའི་བར་རོ། །ལྔ་པ་ཟད་པར་ལ་དགུ ། ངོ་བོ། དབྱེ་བ། རྟེན་སྦྱོང་ཚུལ། མཚན་མ། ཡིད་ལ་བྱེད་ཚུལ། བྱེད་ལས། སྐྱེ་མཆེད་གཞན་ལ་ཟད་པར་མྀ་འཇོག་པའི་རྒྱུ་མཚན། ངེས་ཚིག་གོ །དང་པོ་ནི། ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པའོ། །གཉིས་པ་ནི། ཟད་པར་ས་དང༌། ཆུ་དང༌། མེ་དང༌། རླུང་དང༌། སྔོན་པོ་དང༌༑ སེར་པོ་དང༌། དམར་པོ་དང༌། དཀར་པོ་དང༌། ནམ་མཁའ་དང༌། རྣམ་པར་ཤེས་པ། ཞེས་བྱ་བ་ཟད་པར་རྣམ་པ་བཅུའོ། །གསུམ་པ་ནི། མཛོད་ལས། ཟད་པར་བཅུའོ་བརྒྱད་མ་ཆགས། །བསམ་གཏན་མཐའ་ན་སྤྱོད་ཡུལ་ནི། །འདོད་པའོ་གཉིས་ནི་གཟུགས་མེད་དག །ཅེས་གཟུགས་ཅན་རྣམས་བསམ་གཏན་བཞི་པ་དང༌། ཐ་མ་གཉིས་ནམ་མཁའ་དང་རྣམ་ཤེས་ལ་བརྟེན་པར་གསུངས་སོ། །ཉི་ཁྲི་སྣང་བར་བསམ་གཏན་བཞི་ཁ་ལ་བརྟེན་པར་ཡང་བཤད་དོ། །བཞི་པ་ལ་གཉིས༑ སྔར་སྦྱངས་པ་བྱས་པ་དང༌། མ་བྱས་པའི་སྦྱང་ཚུལ་ལོ། །དང་པོ་ནི། སྔར་གོམས་པར་བྱས་པའི་སྟོབས་ཀྱིས་སོ་སོའི་དམིགས་པ་ཅུང་ཟད་མཐོང་བ་ཙམ་ལས་དེ་དང་དེའི་ཏིང་ངེ་འཛིན་གསལ་བར་འགྱུར་ཏེ། དཔེར་ན་འཕགས་པ་ལེགས་མཐོང་གིས་དགེ་འདུན་ལ་ཨུཏྤལ་བྲིམས་པ་ན་གྲལ་དེ་ཉིད་དུ་ཟད་པར་སྔོན་པོ་སྐྱེས་པ་བཞིན་ནོ། །གཉིས་པ་ལ་གཉིས། དམིགས་པ་རྟེན་དུ་བྱེད་པ་དང༌། དེ་ལ་ཡིད་གཏོད་ཚུལ་ལོ། །དང་པོ་ནི། སྔོན་པོ་སོགས་ཁ་དོག་གི་དབྱེ་བ་དང་བྲལ་བའི་ཆུ་དྲི་མ་མེད་པ་ནམ་མཁའ་ནས་འབབ་པ་ཡོངས་སུ་དག་པའི་ཆུ་ཚགས་ལས་འཛག་པ་ལྷུང་བཟེད་སོགས་ཀྱི་སྣོད་བཀང་བ་དང༌། སྣུམ་ཞིང་སྙིང་པོ་དང་བཅས་པའི་ཤིང་དུམ་བུར་གཏུབས་ནས་ཤིང་དྲུང་ངམ་མགྲོན་ཁང་སོགས་རྗེས་སུ་མཐུན་པའི་གནས་སུ་སྤུངས་ཏེ། མཐའ་རྩིག་པས་བསྐོར་བ་ལ་མཐོ་གང་སོར་བཞི་ཙམ་གྱི་བུ་ག་བྱས་པ་སྦྱར་ནས་འོག་ཏུ་ཤིང༌།

སྟེང་དུ་དུ་བ། བར་དུ་མེ་བྱས་པ་དང༌། ཡན་ལག་གི་ཕྱོགས་གང་དུ་རླུང་གིས་ （ ༡༧༧ན ） རེག་པར་འགྱུར་བའི་སྐར་ཁུང་དང༌། རྩིག་པའི་བུ་ག་དེ་ལྟར་བྱས་པ་དང༌། རས་སྔོན་པོ་རྔ་བོ་ཆེའི་མཐིལ་ལྟར་བརྒྱངས་པ་ལ་ནི་ཨུཏྤལ་དང༌། པ་ལ་ཤ་སྔོན་པོ་སོགས་གང་རུང་གི་མཚོན་གྱིས་འཕོ་བ་དང༌༑ མི་འཕོ་བའི་དཀྱིལ་འཁོར་བྱས་ནས་ཁ་དོག་མི་མཐུན་པས་བཅད་པ་དང༌། སེར་པོ་དང༌། དམར་པོ་དང༌། དཀར་པོ་ཡང་དེ་བཞིན་ཏེ། སྔོན་པོའི་གནས་སུ་སེར་པོ་སོགས་བཞག་པར་བྱའོ། །བུམ་ནང་དུ་མར་མེ་སྦར་ཏེ་ཁ་བཅད་ཅིང་བུ་ག་ཧ་ཅང་མི་ཆེ་བ་བཏོད་ནས་དེའི་འོད་ཀྱིས་རྩིག་ངོས་ལ་བསྐྱེད་པའི་སྣང་བའི་དཀྱིལ་འཁོར་ཡུན་རིང་དུ་གནས་པ་དང༌། རྩིག་ངོས་རེ་ལྡེ་སྣམ་བུ་གང་རུང་གིས་གཡོགས་པའི་གནས་སུ་མཐོ་གང་སོར་བཞི་ཙམ་གྱི་བུ་ག་བཏོད་པ་མཐོང་བའི་ཡུལ་དུ་བྱས་པ་རྣམས་གོ་རིམ་བཞིན་དུ་ཟད་པར་ཆུ་ལ་སོགས་པའི་དམིགས་རྟེན་ནོ༑ ༑གཉིས་པ་ནི། དམིགས་པ་དེ་དག་མཐོང་བའི་གནས་ཡིད་དང་མཐུན་པར་སྟན་བདེ་བ་ལ་འདུག་ནས་བསམ་གཏན་ལ་བརྟེན་ནས་ས་ཆུ་ཞེས་བཅུ་པོ་སོ་སོའི་མིང་ཙམ་ལ་དམིགས་ནས་ཡང་དང་ཡང་དུ་གོམས་པར་བྱེད་པའོ། །ལྔ་པ་ལ་གཉིས། མ་གྲུབ་པའི་རྟགས་སྣང་བའི་མཚན་མ། གྲུབ་པའི་རྟགས་སྣང་བའི་མཚན་མ་འཆར་ཚུལ་ལོ། །དང་པོ་ནི། སྦུ་བ་དང་ཆུ་བུར་འདྲེས་པའི་ཆུ་གཡོ་བའི་རྣམ་པ་ཅན་དང༌། མེ་ཆད་ཅིང་ལྷུང་བ་དང༌། འགལ་དུམ་དང༌། ཐལ་བ་དང༌། སོལ་བ་སོགས་ཀྱི་རྣམ་པ་ཅུང་ཟད་གནས་པ་དང༌། འོ་མ་བསྐོལ་པ་ཕོག་མ་ཐག་གི་རླངས་པ་འཐུལ་བ་ལྟར་གནས་པ་དང༌། མེ་ཏོག་གེ་སར་དང་སྡོང་བུ་མེད་པ་ལྟ་བུ་སྟེ། གེ་སར་དང་སྡོང་བུ་དང་འདབ་མ་རྣམས་མི་མཐུན་པ་ལས་བྱས་པ་ལྟ་བུ་ཡིན་ལ། སེར་པོ་ལ་སོགས་པ་གཞན་གསུམ་ལ་ཡང་དེ་ལྟར་དང༌། སའམ་རྩིག་པར་སྐྱེས་པའི་འོད་ཀྱིས་དཀྱིལ་འཁོར་དང་འདྲ་བར་དངོས་པོ་འགའ་ཞིག་ཁོ་ན་ལ་གསལ་བ་དང༌། རྩིག་མཐའ་སོགས་ཀྱི་བུ་ག་ལྟར་སྣང་བ་ལ། བློས་བསྐྱེད་ཀྱང་མི་འཕེལ་བར་སྣང་བ་ནི་གོ་རིམ་བཞིན་དུ་སྣང་བ་ཆུ་ལ་སོགས་པའི་མ་གྲུབ་པའི་མཚན་མ་ཡིན་ནོ།

།གཉིས་པ་ནི། ནམ་མཁའ་ལ་གནས་པའི་ནོར་བུ་རླུང་རྔ་ཡབ་དང༌། ནོར་བུའི་མེ་ལོང་གི་དཀྱིལ་འཁོར་ལྟ་བུ་མི་གཡོ་བའི་རྣམ་པ་ཅན་དུ་སྣང་བ་དང༌། ནམ་མཁའ་ལ་གནས་པའི་ཟླ་བ་དམར་པོ་ཟླུམ་པོའམ། གསེར་གྱི་རླུང་གཡབ་དང་དེའི་ཀ་བ་ལྟ་བུར་སྣང་བ་དང༌། འདུག་པ་ལྟར་མི་གཡོ་བར་གནས་པར་མཐོང་བ་དང༌། དམིགས་རྟེན་ཟད་པར་གྱི་དཀྱིལ་འཁོར་ལས་འཕགས་ནས་ནོར་བུའི་རླུང་གཡབ་ལྟར་ནམ་མཁའ་ལ་སྣང་བ་དང༌། སེར་པོ་ལ་སོགས་གཞན་གསུམ་ལ་ཡང་དེ་བཞིན་དང༌། སྣང་བའི་ཚོགས་སྟུག་པོ་རབ་ཏུ་དང་བ་དང་འདྲ་བ་ཐམས་ཅད་ལ་གསལ་བ་དང༌། ནམ་མཁའི་དཀྱིལ་འཁོར་ལྟ་བུར་གྱུར་ནས་གནས་ཤིང་བློས་བསྐྱེད་པས་འཕེལ་བ་རྣམས་གོ་རིམ་བཞིན་དུ་ཆུ་ལ་སོགས་པའི་གྲུབ་པའི་མཚན་མ་ཡིན་ནོ། །དྲུག་པ་ནི། མཚན་མ་དེ་དག་བྱུང་བ་ན་ཁ་དོག་ལ་སོ་སོར་རྟོག་པ་མཚན་མ་ཡིད་ལ་བྱེད་པ་སྤངས་ནས་དེ་དང་དེའི་མིང་ཙམ་ལ་དམིགས་ནས་གོམས་པར་བྱའོ༑ ༑བདུན་པ་ནི། གཅིག་ （ ༡༧༧བ ） ཏུ་གྱུར་ནས་མང་དུ་འགྱུར་བ་ན། ནམ་མཁའ་དང་ཆུ་ལ་ཡང་སར་སྤྲུལ་ནས་འགྲོ་བ་སོགས་བྱེད་པ་དང༌། ས་ལ་ཡང་བྱེའུ་ཟུལ་བྱེད་ཅིང་སྟེང་དུ་འབྱུང་བ་དང༌། ཆུའི་ཆར་འབེབས་པ་དང༌། རི་བོ་ཆུར་སྤྲུལ་བ་དང༌། དུ་བ་འཐུལ་ཞིང་མེ་འབར་བ་དང༌། མེ་མདག་གི་ཆར་འབེབས་པ་དང༌། གང་འདོད་པ་སྲེག་པ་མྱ་ངན་ལས་འདས་པའི་དུས་ན་ལུས་སྲེག་པ་དང༌། ལྷའི་མིག་གིས་ཡུལ་སྣང་བར་བྱེད་པ་དང༌། རླུང་ལྟར་མགྱོགས་པར་འགྲོ་ཞིང་རླུང་གི་ཆར་འབེབས་པ་དང༌། གཟུགས་སྔོན་པོ་སྤྲུལ་ཞིང་མུན་པ་བྱེད་པ་སོགས་དང༌། གཟུགས་སེར་པོ་སྤྲུལ་ཞིང་གསེར་དུ་བསྒྱུར་བ་སོགས་བྱེད་པ་དང༌། གཟུགས་དམར་པོ་སྤྲུལ་པ་སོགས་དང༌། གཟུགས་དཀར་པོ་སྤྲུལ་ཞིང་རྨུགས་གཉིད་རིང་དུ་བྱེད༑ མུན་པ་འཇིག་པར་བྱེད། ལྷའི་མིག་གིས་ཡུལ་སྣང་བར་བྱེད་པ་དང༌། གཟུགས་གསལ་བར་བྱེད་པ་དང༌། གཉིད་རྨུགས་རིང་དུ་བྱེད། ལྷའི་མིག་གིས་ཡུལ་གསལ་བར་བྱེད་པ་སོགས་དང༌། སྒྲིབ་པ་རྣམས་འབྱེད་པར་བྱེད་པ་དང༌།

ས་དང་རི་བོ་སོགས་ཀྱི་ནང་ནམ་མཁར་བྱེད་པ་དང༌། རྩིག་པ་སོགས་ལ་ཐད་ཀར་འགྲོ་བར་བྱེད་པ་རྣམས་གོ་རིམ་བཞིན་དུ་ཟད་པར་བཅུའི་བྱེད་ལས་ཡིན་ནོ། །བརྒྱད་པ་ནི། གཟུགས་མེད་ཕྱི་མ་གཉིས་ལ་ཟད་པར་མི་བཞག་སྟེ་སེམས་ནང་དུ་བསྡུས་ཤིང་མི་གསལ་བའི་ཕྱིར། དབང་པོ་ལྔ་ལ་མི་བཞག་སྟེ། ཕྱི་རོལ་ཏུ་སྤྲོ་བར་མི་ནུས་པའི་ཕྱིར་རོ། །དྲི་རོ་གཉིས་ལ་མི་བཞག་སྟེ་གཟུགས་ཁམས་སུ་ཁྱབ་པར་སྤྲོ་མི་ནུས་པའི་ཕྱིར་རོ། །སྒྲ་ལ་མི་བཞག་སྟེ་རིགས་འདྲའི་རྒྱུན་མེད་པའི་ཕྱིར་རོ། །དགུ་པ་ནི། ཉི་ཁྲི་སྣང་བ་ལས། རྒྱུན་མི་འཆད་པར་ཁྱབ་པར་སྤྲོ་བས་ན་ཟད་པར་གྱི་སྐྱེ་མཆེད་དོ། །ཞེས་གསུངས་པ་ལྟར་རོ། །སྡེ་ཚན་དྲུག་པ་ནི། ཟིལ་གྱི་གནོན་པའི་སྐྱེ་མཆེད་དབྱེ་གཞི། དབྱེ་ངོ་རྣམ་པ་བརྒྱད་དོ། །རྒྱུ་མཚན་ནི། དབྱིབས་དང་ཁ་དོག་ཟིལ་གྱིས་གནོན་པ་རྣམ་པ་བཞི་བཞི་ཡོད་པ་དེ་ལྟར་ནའོ། །དེ་ཡང་གང་ཞེ་ན། ནང་གཟུགས་མེད་པར་འདུ་ཤེས་པ་དག་གི་སོ་སོར་ཕྱི་རོལ་གྱི་གཟུགས་ཆུང་ངུ་དག་ལ་ལྟ་ཞིང་གཟུགས་དེ་དག་ཟིལ་གྱིས་མནན་ནས་ཤེས་མཐོང་དེ་ལྟར་དུ་འདུ་ཤེས་པར་འགྱུར་བ་ཞེས་བྱ་བ་ནི་དང་པོའོ། །ཆུང་ངུའི་གནས་སུ་ཆེན་པོ་སྦྱར་བ་ནི་གཉིས་པའོ། །ནང་གཟུགས་སུ་འདུ་ཤེས་པ་དག་གིས་ཕྱིའི་གཟུགས་ཆུང་ངུ་དང་ཆེན་པོ་ལ་དེ་དག་ཏུ་ལྟ་ཞིང་གཟུགས་དེ་དག་ཟིལ་གྱིས་མནན་ནས་ཤེས་མཐོང་དེ་ལྟར་དུ་འདུ་ཤེས་པ་ནི་གསུམ་པ་དང་བཞི་པའོ། །དེ་ལ་ཆུང་ངུ་ནི། སེམས་ཅན་གྱི་གཟུགས་དང་ཆེན་པོ་ནི་གཞལ་མེད་ཁང་ལ་སོགས་པའི་སྣོད་ཀྱི་གཟུགས་ལ་བྱའོ། །བཟང་ངན་ནི་ལྷ་དང་མིའོ། །མཛེས་མི་མཛེས་ནི་ཡིད་དུ་འོང་མི་འོང༌། ཤེས་པ་ནི་ཞི་གནས་དང༌། མཐོང་བ་ནི་ལྷག་མཐོང་ངོ༌། །དེ་ལྟར་འདུ་ཤེས་པ་ནི་ཟིལ་གྱིས་མནན་ནམ་མ་མནན་ཡང་རུང༌། མངོན་པའི་ང་རྒྱལ་མེད་པར་སྟོན་པའོ། །བཞི་པོ་འདི་ནི་རྣམ་ཐར་དང་པོ་གཉིས་ཀྱི་རྒྱུ་ལས་བྱུང་བས་སོ། །ནང་གཟུགས་མེད་པར་འདུ་ཤེས་པ་དག་ཁོ་ནས་ཕྱིའི་གཟུགས་སྔོན་པོ་ནས་དཀར་པོའི་

（ ༡༧༨ན ） བར་དག་ལ་ཟིལ་གྱི་མནན་ནས་ཤེས་མཐོང་དེ་ལྟར་འདུ་ཤེས་པ་ཞེས་བྱ་བ་བཞི་སྟེ། མདོ་ལས། ནང་གཟུགས་མེད་པར་འདུ་ཤེས་པས་ཕྱི་རོལ་གྱི་གཟུགས་སྔོན་པོ། ཁ་དོག་སྔོན་པོ༑ ༑སྔོན་པོ་ལྟ་བུར་སྟོན་པ། འོད་སྔོན་པོ་འབྱུང་བ་རྣམས་ལ་བལྟས་ཏེ། དཔེར་ན་ཟར་མའི་མེ་ཏོག་གམ། ཡུལ་ཝ་ར་ཎ་སིའི་རས་ཕུན་སུམ་ཚོགས་པ་སྔོན་པོ། ཁ་དོག་སྔོན་པོ། སྔོན་པོ་ལྟ་བུར་སྟོན་པ། འོད་སྔོན་པོ་འབྱུང་བ་དེ་བཞིན་དུ། ནང་གཟུགས་མེད་པར་འདུ་ཤེས་པས་ཕྱི་རོལ་གྱི་གཟུགས་སྔོན་པོ། ཁ་དོག་སྔོན་པོ། སྔོན་པོ་ལྟ་བུར་སྟོན་པ། འོད་སྔོན་པོ་འབྱུང་བ་རྣམས་ལ་བལྟ་ཞིང་གཟུགས་དེ་ཟིལ་གྱིས་མནན་ནས་མཐོང་སྟེ། དེ་ལྟར་འདུ་ཤེས་པ་འདི་ནི་ཟིལ་གྱིས་གནོན་པའི་སྐྱེ་མཆེད་ལྔ་པའོ། །ཞེས་གསུངས་སོ། །དེ་བཞིན་དུ་སེར་པོ་ལ་དོང་ཁའི་མེ་ཏོག་དང༌། དམར་པོ་ལ་བན་དུ་ཛི་བ་ཀའི་མེ་ཏོག་དང༌། དཀར་པོ་ལ་སྐར་མ་པ་ཝ་སངས་སྦྱར་ནས་གཞན་གསུམ་ལ་ཡང་གསུངས་སོ། །དེ་ལ་སྔོན་པོ་ནི་མདོར་བསྟན་པའོ། ཁ་དོག་སྔོན་པོ་ནི་ལྷན་སྐྱེས་སོ། །སྔོན་པོ་ལྟ་བུར་སྟོན་པ་ནི་སྦྱར་བྱུང་ངོ༌༑ ༑འོད་སྔོན་པོ་འབྱུང་བ་ནི་གཉིས་ཀ་ལ་འོད་གསལ་པོ་ཡོད་པའོ། །མེ་ཏོག་ནི་ལྷན་སྐྱེས་ཀྱི་དཔེའོ། །རས་ནི་སྦྱར་བྱུང་གི་དཔེའོ། །འདི་བཞི་ནི། སྡུག་པའི་རྣམ་ཐར་གྱི་རྒྱུ་ལས་བྱུང་པའོ། །བདུན་པ་ནི། ཉོན་མོངས་པ་མེད་པའི་ཏིང་ངེ་འཛིན་ནི་བསམ་གཏན་ལ་བརྟེན་ནས་ཕ་རོལ་གྱི་ཞེས་པ་ནས། ཏིང་ངེ་འཛིན་ཅེས་བྱ་བ་གང་ཡིན་པ་དང༌། བརྒྱད་པ་ནི། སྨོན་གནས་མཁྱེན་པ་ནི་ཡང་དག་པར་མཚན་མ་ཐམས་ཅད་དང་བྲལ་བའི་མངོན་ཞེན་གྱི་ཆགས་པ་བཅོམ་པས་གདུལ་བྱའི་ཐེ་ཚོམ་སེལ་བར་མཛད་པའི་སྨོན་ལམ་གྲུབ་བས་དུས་འཁོར་བ་ཇི་སྲིད་བར་རྣམ་པར་གྲོལ་བ་མྱང་འདས་ཇི་སྲིད་པའི་གནས་སྐབས་སུ་འཇུག་པ་ཞེས་བྱ་བའི་ཏིང་ངེ་འཛིན་དང་ཤེས་རབ་བོ། །དགུ་པ་ནི། སྔར་བཤད་པའི་མངོན་པར་ཤེས་པ་དྲུག་དང༌། བཅུ་པ་ནི། སོ་སོ་ཡང་དག་པར་རིག་པ་བཞི་དང༌།

བཅུ་གཅིག་པ་ཡོངས་སུ་དག་པ་ནི་བསམ་གཏན་ལ་བརྟེན་ནས་ལུས་འདོར་ལེན་ལ་དབང་ཐོབ་པའི་རྟེན་ཡོངས་སུ་དག་པ་དང་མེད་པ་སྤྲུལ་ཡོད་པ་བསྒྱུར་བ་ལ་དབང་ཐོབ་པ་དམིགས་པ་ཡོངས་སུ་དག་པ་དང༌། སྐད་ཅིག་རེ་རེ་ལ་ཏིང་ངེ་འཛིན་གྲངས་མེད་པ་ལ་འཇུག་པ་ཐུགས་ཡོངས་སུ་དག་པ་དང༌། གཟུངས་ཀྱི་སྒོ་དཔག་ཏུ་མེད་པ་ལ་དབང་འབྱོར་པའི་ཡེ་ཤེས་ཡོངས་སུ་དག་པ་ཞེས་བྱ་བ་བཞིའོ། །བཅུ་གཉིས་པ་དབང་ནི། ཇི་ལྟར་བཞེད་པ་བཞིན་དུ་ཚེ་འདོར་བ་ལ་དབང་བ་ཚེ་ལ་དབང་བ་དང༌༑ ཇི་ལྟར་འདོད་པར་ཏིང་ངེ་འཛིན་ལ་འཇུག་པ་སེམས་དང༌། ཇི་ལྟར་འདོད་པ་ལྟར་གྱི་ཡོ་བྱད་ཉེ་བར་གནས་པར་བྱེད་པ་ཡོ་བྱད་ལ་དབང་བ་སྟེ། དེ་གསུམ་སྦྱིན་པའི་འབྲས་བུའོ། །ཇི་ལྟར་འདོད་པ་བཞིན་དུ་སྒོ་གསུམ་གྱི་ལས་བསྒྱུར་བ་ལས་དང༌། སེམས་ཅན་གྱི་དོན་དུ་ཇི་ལྟར་འདོད་པའི་ལུས་ལེན་པ་སྐྱེ་བ་ལ་དབང་བ་གཉིས་ནི་ཚུལ་ཁྲིམས་ཀྱི་འབྲས་བུའོ། །ས་ལ་སོགས་པ་གསེར་ལས་སོ། ། རགས་པ་ཇི་ལྟར་ （ ༡༧༨བ ） འདོད་པ་བཞིན་དུ་བསྒྱུར་བ་མོས་པ་ལ་དབང་པ་ནི་བཟོད་པའི་འབྲས་བུའོ། །ཇི་ལྟར་མོས་པ་བཞིན་དུ་འགྲུབ་པ་སྨོན་ལམ་ལ་དབང་བ་ནི་བརྩོན་འགྲུས་ཀྱི་འབྲས་བུའོ། །མངོན་ཤེས་ཀྱི་བསྡུས་པའི་རྫུ་འཕྲུལ་ལ་དབང་བ་ནི་བསམ་གཏན་གྱི་འབྲས་བུའོ། །ཇི་ལྟར་འདོད་པ་བཞིན་དུ་ཡེ་ཤེས་མངོན་དུ་བྱེད་པ་ཡེ་ཤེས་ལ་དབང་བ་དང༌། གསུང་རབ་ཡན་ལག་བཅུ་གཉིས་ཇི་ལྟར་འདོད་པ་བཞིན་དུ་སྟོན་ནུས་པ་ནི་ཆོས་ལ་དབང་བ་སྟེ་དེ་གཉིས་ནི་ཤེར་ཕྱིན་གྱི་འབྲས་བུའོ། །དེ་ལྟར་ན་དབང་རྣམ་པ་བཅུའོ། །བཅུ་གསུམ་པ་ནི། སྔར་བཤད་པའི་སྟོབས་བཅུ་དང༌། བཅུ་བཞི་པ་ནི། སྔར་བཤད་པའི་མི་འཇིགས་པ་བཞི་དང༌། བཅོ་ལྔ་པ་ནི། བསྲུང་བ་མེད་པ་རྣམ་པ་གསུམ་ནི་དེ་བཞིན་གཤེགས་པའི་སྐུ་གསུང་ཐུགས་ཀྱི་སྤྱོད་པ་མི་མཐུན་ཕྱོགས་ཀྱིས་ཡོངས་སུ་དག་པ་སྟེ། འདི་ལ་ཕྱིན་ཅི་ལོག་གི་སྒོ་གསུམ་གྱི་སྤྱོད་པ་ངན་པ་གཞན་གྱིས་ཡོངས་སུ་ཤེས་པའི་བསྙེངས་པས་བཅབ་པར་བྱའོ་སྙམ་པའི་དགོངས་པ་མི་མངའ་བའོ།

།བཅུ་དྲུག་པ་དྲན་པ་ཉེ་བར་བཞག་པ་རྣམ་པ་གསུམ་ནི་ཆོས་སྟོན་པ་ནི་འཁོར་ཁ་ཅིག་ནུས་པས་ཉན་འདོད་ཅིང་རྣ་བ་གཏོད་ལ་སེམས་ཉེ་བར་འཇོག་ལ། ཁ་ཅིག་དེ་ལས་ལྡོག་སྟེ་ཉན་པར་མི་འདོད་པ་དང༌། ཁ་ཅིག་ཉན་ཁ་ཅིག་མི་ཉན་པ་གཉིས་ཀ་དག་ལ་གོ་རིམ་བཞིན་དུ་ཐུགས་དགྱེས་པས་རྗེས་སུ་ཆགས་པ་དང༌། མི་དགྱེས་པས་ཁོང་ཁྲོ་བ་དང༌༑ དགྱེས་མི་དགྱེས་གཉིས་ཀ་དབེན་པ་ཁོ་ནར་བཏང་སྙོམས་སུ་དྲན་པ་དང་ལྡན་པར་གནས་པ་ཞེས་བྱའོ། །བཅུ་བདུན་པ་བསྙེལ་བ་མི་མངའ་བའི་ཆོས་ཉིད་ནི༑ རྒྱ་མཚོ་ཆུ་སྤྲིན་རྣམས་ཀྱིས་རླབས། །དུས་རླབས་ཡོལ་བར་འགྱུར་སྲིད་ཀྱི། ། གདུལ་བར་བྱ་བའི་སྲས་རྣམས་ལ། །སངས་རྒྱས་དུས་ལས་ཡོལ་མི་མངའ། །ཞེས་པ་ལྟར་སེམས་ཅན་གྱི་དོན་མཛད་པའི་དུས་ལས་མི་འདའ་བའི་མཚན་ཉིད་ཅེས་བྱའོ༑ ༑བཅོ་བརྒྱད་པ་བག་ཆགས་ཡང་དག་པར་བཅོམ་པ་ནི། ཉོན་མོངས་པ་དང་ཤེས་བྱའི་སྒྲིབ་པ་བག་ལ་ཉལ་གྱི་ངོ་བོའི་ས་བོན་སྤངས་པས་ཉོན་མོངས་པ་དང་བཅས་པ་ལྟ་བུའི་ཀུན་ཏུ་སྤྱོད་པ་མི་མངའ་བའོ། །བཅུ་དགུ་པ་སྐྱེ་བོ་ལ་ཐུགས་རྗེ་ཆེན་པོ་ནི་སྐྱེ་བོ་མཐའ་དག་ལ་དམིགས་ནས་ཉིན་མཚན་ལན་དྲུག་ཏུ། སུ་ནི་སྨིན༑ སུ་ནི་མ་སྨིན། སུ་ནི་མངོན་མཐོའི་སྣོད། སུ་ནི་ངེས་ལེགས་ཀྱི་སྣོད། ཅེས་གནས་སྐབས་དང་མཐར་ཐུག་ཕན་པའི་བསམ་པ་ཉིད་ཅེས་བྱ་བ་དང༌། ཉི་ཤུ་པ་ནི༑ སྔར་བཤད་པའི་སངས་རྒྱས་ཀྱི་ཆོས་མ་འདྲེས་བ་བཅོ་བརྒྱད་དང༌། ཉེར་གཅིག་པ། སྔར་བཤད་པ་རྣམ་པ་ཐམས་ཅད་མཁྱེན་པ་ཉིད་དང༌། དང་ཞེས་བྱ་བའི་སྒྲས་བསྡུས་པ་ལམ་ཤེས་པ་ཉིད་དང་ལ་སོགས་པས་གཞི་ཤེས་པ་ཉིད་སྔར་སྐབས་གཉིས་པ་དང་གསུམ་པར་བཤད་པ་དག་ཀྱང་ཡིན་ཏེའོ། །གཉིས་པ་ནི། བྱང་ཆུབ་ཀྱི་ཕྱོགས་དང་ཞེས་པ་ནས། ཁ་ཅིག་གིའོ་ཞེས་པའི་བར་རོ། །གཉིས་པ་ལ་གཉིས། འདོད་པ་བརྗོད་པ་དང༌། དེ་དགག་པའོ། ། དང་པོ་ནི། སྐུ་བཞིར་འདོད་པ་ལས། ། （ ༡༧༩ན ） གཞན་གསུམ་དུ་འདོད་པ་དག་ནི༑ ངོ་བོ་ཉིད་ཀྱི་སྐུ་ནི་ཟག་མེད་ཀྱི་ཆོས་དེ་དག་གི་རང་བཞིན་སྐྱེ་བ་མེད་པ་ཉིད་གང་ཡིན་པ་དེའི་མཚན་ཉིད་ཅན་ཡིན་ཏེ།

ཞེས་སྦྲེལ་ལོ། །ཆོས་ཅན་གང་གི་ཞེ་ན། ཐུབ་པའི་ངོ་བོ་ཉིད་སྐུ་ནི། །ཟག་པ་མེད་པའི་ཆོས་གང་དག །ཐོབ་གྱུར་རྣམ་ཀུན་རྣམ་དག་པ། །དེ་དག་རང་བཞིན་མཚན་ཉིད་ཅན། །ཞེས་བྱ་བའི་ཟག་པ་མེད་པའི་ཆོས་གང་དག་ཅེས་པའི་ཚིག་འདིས་སྒྲ་ཇི་བཞིན་པ་ཉིད་དུ་སངས་རྒྱས་པའི་འཇིག་རྟེན་ལས་འདས་པའི་ཟག་པ་མེད་པའི་ཆོས་རྣམས་ཁོ་ན་བསྟན་པར་ཁས་བླངས་ནས་སོ། །གལ་ཏེ་བྱང་ཆུབ་ཕྱོགས་མཐུན་ཚད་མེད་དང༌། །ཞེས་སོགས་ཀྱིས་ངོ་བོ་ཉིད་ཀྱི་སྐུ་ལས་གཞན་པའི་སྐུ་བསྟན་པར་མི་འདོད་ན། གཞུང་དེ་དག་ཇི་ལྟར་འཆད་ཅེ་ན། ངོ་བོ་ཉིད་ཀྱི་སྐུ་ཟག་མེད་ཀྱི་ཆོས་ཀྱི་སྐུ་གང་དག་གི་རང་བཞིན་སྐྱེ་བ་མེད་པའི་མཚན་ཉིད་ཅན་ཡིན་པའི་རང་བཞིན་ཅན་ཟག་པ་མེད་པའི་ཆོས་དེ་དག་ཀྱང་གང་དག་ཅིག་ཡིན་ཞེ་ན། ཞེས་མཚམས་སྦྱར་ནས་དེའི་ལན་དུ་བྱང་ཆུབ་ཕྱོགས་མཐུན་ཚད་མེད་དང་ཞེས་བྱ་བ་ལ་སོགས་པའི་ཚིག་ལེའུར་བྱས་པ་འཆད་པ་ལ་འཇུག་པར་བྱེད་དེ། མདོར་ན་གཞུང་སྔ་ཕྱི་དེ་གཉིས་དོན་གཅིག་པས་ངོ་བོ་ཉིད་ཀྱི་སྐུ་ཁོ་ན་ཆོས་སྐུར་བཤད་དོ་སྙམ་པའོ། །འོ་ན་རྐང་པ་ཐ་མས་ཆོས་ཉིད་ཀྱི་སྐུ་ཞེས་སྨོས་པར་རིགས་ཀྱི་ཆོས་ཀྱི་སྐུ་ཞེས་སྨོས་པ་འགལ་ལོ་ཞེ་ན། སྐྱོན་མེད་དེ། ཟག་མེད་ཀྱི་རང་བཞིན་དེ་ཉིད་ཀྱང་དྷརྨཱ་ཏ་ཀ་ཡ་ཞེས་པ་ཆོས་ཉིད་ཀྱི་སྐུ་ཡིན་པ་ལས་སྡེབ་སྦྱོར་གྱི་དབང་གིས་ངོ་བོའི་རྐྱེན་ཏ་ཕྱིས་ཏེ་མི་མངོན་པར་བྱས་ནས་དྷརྨཱ་ཀ་ཡ་ཞེས་པས་ཆོས་ཀྱི་སྐུ་ཞེས་རྩ་བར་བསྟན་ཏོ་ཞེས་རྣམ་པར་བཤད་ནས་གཞུང་ཕྱི་མ་འཆད་དོ། །དེ་ཡང་ཉི་ཁྲི་སྣང་བ་ལས། རྐྱེན་ཕྱིས་པས་ཆོས་ཉིད་ཀྱི་སྐུ་ལ་ཆོས་ཀྱི་སྐུ་ཞེས་བྱ་སྟེ། གཞན་དུ་ན་ཆོས་རྣམས་ཀྱི་སྐུ་ནི་ཆོས་ཀྱི་སྐུ་ཞེས་བྱ་བ་ཡིན་པའི་ཕྱིར་ངོ་བོ་ཉིད་བཀག་པར་འགྱུར་བ་དང༌། སྦྱོང་བའི་དོན་ཡིན་པའི་ཕྱིར། འདུས་བྱས་སུ་འགྱུར་བའི་ཉེས་པ་ཡོད་དོ། །དེ་ལ་སྐུ་ཞེས་བརྗོད་པ་ནི། སྔོན་གྱི་གནས་སྐབས་ཀྱི་རྗེས་སུ་འབྲངས་ནས་ཉེ་བར་བཏགས་པ་ཡིན་བར་རིག་པར་བྱའོ།

།ཞེས་སོ། །གཉིས་པ་ནི། གཞན་སྐུ་བཞིར་འདོད་པ་དག་ན་རེ། སྐུ་གསུམ་དུ་གྲངས་ངེས་པར་འདོད་པ་དེ་དག་གི་ལྟར་ན། སངས་རྒྱས་ཀྱི་སའི་སེམས་དང་སེམས་ལས་བྱུང་བ་ཆོས་འཁོར་མཐར་ཐུག་བསྐོར་བའི་བདག་རྐྱེན་དུ་གདོན་མི་ཟ་བར་ཁས་བླངས་དགོས་པ་རྣམས་ཇི་ལྟར་བསྡུས་ཏེ་ཁས་ལེན་པར་མི་རིགས་པར་ཐལ། རྟོགས་པ་ཡེ་ཤེས་ཆོས་ཀྱི་སྐུ་ངོ་བོ་ཉིད་ཀྱི་སྐུ་ལས་སྐུ་གཞན་དུ་འཆད་པར་མི་རིགས་པའི་ཕྱིར། འོ་ན་ཡེ་ཤེས་ཀྱི་སྐུ་དེའི་ཁྱད་པར་ཇི་ལྟ་བུ་ཞེ་ན། ངོ་བོའི་ཁྱད་པར་གཟུང་འཛིན་གཉིས་སུ་མེད་པའི་ཡེ་ཤེས་སོ། །སྤངས་པའི་ཁྱད་པར་གནས་ཡོངས་སུ་གྱུར་པས་དྲི་མ་ཐམས་ཅད་དང་བྲལ་བར་གྱུར་པའོ། །བྱེད་ལས་ཀྱི་ཁྱད་པར་རྣལ་འབྱོར་པའི་ཀུན་རྫོབ་རྗེས་ཐོབ་ཏུ་དོན་ཁྱད་པར་ （ ༡༧༩བ ） ཅན་གཟུགས་སྐུ་གཉིས་ཀྱི་སྣང་བ་བསྐྱེད་པའི་སྒོ་ནས་ཆོས་སྟོན་པ་དང༌། འོད་འགྱེད་པ་ལ་སོགས་པའི་དོན་གྱི་བྱ་བ་མཛད་པའོ། ཁྱད་པར་ཕྱི་མ་འདིས་ནི་དེ་དག་ཁས་བླང་དགོས་པའི་རྒྱུ་མཚན་བསྟན་ཏེ། ཡོན་ཏན་དེ་དག་མེད་ན་བདག་རྐྱེན་མེད་པའི་ཕྱིར་བདག་འབྲས་ཆོས་སྟོན་པ་སོགས་མེད་པར་འགྱུར་རོ་ཞེས་པའི་དོན་ནོ།། ཇི་སྐད་དུ། རྟེན་ཅིང་འབྲེལ་བར་འབྱུང་བ་དང༌། །དེ་ནི་སྟོང་པ་ཉིད་དུ་འདོད། ། ཅེས་འབྱུང་བས་ཆོས་ཉིད་ཀྱིས་ཆོས་ཅན་བསྡུས་པའི་ཚུལ་དུ་ངོ་བོ་ཉིད་ཀྱི་སྐུས་བསྡུས་སོ་ཞེ་ན། ལོངས་སྤྲུལ་གཉིས་ཀྱང་ངོ་བོ་ཉིད་ཀྱི་སྐུས་བསྡུས་པར་འགྱུར་ཏེ། རིགས་པ་མཚུངས་པའི་ཕྱིར་རོ། །གལ་ཏེ་གསུང་རབ་ལས་སྐུ་གསུམ་དུ་བརྗོད་པའི་ཕྱིར་ལོངས་སྤྲུལ་གཉིས་སྐུ་ལོགས་པར་བསྟན་པས་སོ་ཞེ་ན། གཉིས་སུ་མེད་པའི་ཡེ་ཤེས་ཀྱི་སྐུ་ཡང་སྐུ་ལོགས་པར་བསྟན་དགོས་པར་འགྱུར་ཏེ། གསུང་རབ་ལས་སྐུ་བཞིར་ཡང་གསུངས་པའི་ཕྱིར་རོ། །ཞེས་ཟེར་རོ། །གསུམ་པ་ལ་གཉིས། རྩོད་པ་དང༌། ལན་ནོ། །དང་པོ་ནི། སྐུ་གསུམ་དུ་འདོད་པ་ཁ་ཅིག་ན་རེ། ངོ་བོ་ཉིད་ལོངས་རྫོགས་བཅས་དང༌། །དེ་བཞིན་གཞན་པ་སྤྲུལ་པ་ནི།

།ཆོས་སྐུ་མཛད་པ་དང་བཅས་པ། །རྣམ་པ་བཞིར་ནི་ཡང་དག་བརྗོད༑ ༑ཅེས་བྱ་བ་ལུས་རྣམ་གཞག་གི་ཚིག་ལེའུར་བྱས་པ་ལས། ངོ་བོ་ཉིད་ཅེས་བྱ་བའི་སྒྲའི་མཇུག་ཐོགས་སུ་ཆོས་ཀྱི་སྐུ་ཞེས་བྱ་བའི་སྒྲ་འབྱུང་དགོས་ཏེ། ལུས་དང་ཡན་ལག་གི་རིམ་པ་མཐུན་དགོས་པའི་ཕྱིར་རོ། །དེ་ལྟར་མི་འབྱུང་བས་སྐུ་ནི་གསུམ་ཁོ་ནའོ་ཞེས་ཟེར་རོ། །གཉིས་པ་ནི། སྐུ་བཞིར་འདོད་པ་གཞན་དག་ན་རེ། ལུས་རྣམ་གཞག་ཏུ། ཆོས་སྐུ་མཛད་པ་དང་བཅས་པ། །ཞེས་དེ་སྐད་གསུངས་པའི་ཡེ་ཤེས་ཁོ་ན་དང་མཛད་པ་ལྷན་ཅིག་སྦྱར་བར་བྱ་བའི་ཕྱིར་དུ་ཡིན་ནོ། །འོ་ན་ཡེ་ཤེས་མཛད་པ་དང་བཅས་པ་ཞེས་ཅིའི་ཕྱིར་མ་སྨོས་ཤེ་ན། དེ་ནི་ཚིག་ལེའུར་བྱས་པ་སྦྱར་བདེ་བའི་ངོར་ཡིན་ནོ། །ཡེ་ཤེས་དང་མཛད་པ་སྦྱར་དགོས་པའི་རྒྱུ་མཚན་ཅི་ཞེ་ན། དེ་ལྟར་བསྟན་པའི་ཤུགས་ཀྱིས་ཡེ་ཤེས་སྐུ་ལོགས་པར་བསྟན་པའི་དགོས་པ་ཉེ་བར་བསྟན་པའི་ཕྱིར་ཡིན་ཏེ། ཡེ་ཤེས་དང་མཛད་པ་སྦྱར་བ་ན་ཡེ་ཤེས་ཁོ་ན་འཕྲིན་ལས་ཀྱི་བདག་རྐྱེན་གྱི་བྱེད་པ་པོར་ཤུགས་ཀྱིས་རྟོགས་པར་འགྱུར་ལ། དེའི་ཕྱིར་སངས་རྒྱས་ཀྱི་ཡེ་ཤེས་ནི་འཕྲིན་ལས་ཀྱི་བྱེད་པ་པོའི་གཙོ་བོར་གྲུབ་པ་སྐུ་ལོགས་པར་བསྟན་ཏོ། །ཞེས་པའི་དོན་ཏོ། །རྒྱུ་མཚན་དེའི་ཕྱིར་ཕར་ཕྱིན་གྱི་ཐེག་པ་ལས་ཕྱོགས་གཞན་སྔགས་ཀྱི་ཐེག་པ་ནས་སྐུ་བཞིར་གསུངས་པ་ཐམས་ཅད་དང་མི་འགལ་ཞིང་མཐུན་པར་འགྱུར་རོ། །ཞེས་ཟེར་རོ། །གཉིས་པ་ལ་གཉིས། ཉོན་མོངས་པ་མེད་པ་དང༌། སྔོན་གནས་ཤེས་པའི་ཁྱད་པར་རོ། །དང་པོ་ལ་གསུམ་ལས། སྔ་འགྲེལ་ནི། ཉན་ཐོས་ཞེས་པ་ནས། བར་སྐབས་ཀྱི་ཚིགས་སུ་བཅད་པ་ཞེས་པའི་བར་རོ། །རྩ་བ་ནི། གཞན་རྒྱུད་ལ་ཡོད་པའི་ཉོན་མོངས་པ་མི་བསྐྱེད་པས་ཉོན་མོངས་པ་མེད་པ་སྟེ། འདི་ལ་གཉིས་ལས༑ ཉན་ （ ༡༨༠ན ） ཐོས་དང་རང་སངས་རྒྱས་དགྲ་བཅོམ་ཀྱི་ཉོན་མོངས་པ་མེད་པའི་ལྟ་བ་ཏིང་ངེ་འཛིན་ནི་གྲོང་སོགས་སུ་མིས་མཚོན་པའི་སེམས་ཅན་གང་དང་གང་གི་ཉོན་མོངས་པ་ཡོངས་སུ་སྤོང་བར་བྱེད་པའོ།

།རྒྱལ་བའི་ཉོན་མོངས་པ་མེད་པ་ནི་སེམས་ཅན་འདི་བདག་ལ་དམིགས་ནས་ཉོན་མོངས་རྒྱུན་ཏུ་གནས་པར་མ་གྱུར་ཅིག ཅེས་དེ་ལ་ལྷག་པར་གཟིགས་པར་བཞེད་ཅིང་གྲོང་སོགས་སུ་གཤེགས་ནས་སེམས་ཅན་དེའི་ཉོན་མོངས་རྒྱུན་གཅོད་པའོ། །དག་ལྡན་ལས། ཉན་ཐོས་རྣམས་ཀྱི་གྲོང་སོགས་སུ་སེམས་ཅན་གང་དག་མཐོང་བར་གྱུར་པ་ན་དེའི་ཉོན་མོངས་སྐྱེ་བར་ཤེས་པའི་ཚེ་སེམས་ཅན་མཐོང་བ་ཉིད་ཟློག་པར་བྱེད་པ་ཉིད་ཀྱིས་ཉོན་མོངས་མངོན་དུ་གྱུར་ཟིན་ཟློག་པར་མི་བྱེད་པ་ནི་ཉན་ཐོས་ཀྱི་ཉོན་མོངས་མེད་པའི་ཏིང་ངེ་འཛིན་དང་མཐོང་བ་མི་བཟློག་གི་མཐོང་བ་ཡོད་ཀྱང་དེ་དག་གི་ཉོན་མོངས་རྒྱུན་གཅོད་པ་ནི་དེ་བཞིན་གཤེགས་པའི་ཉོན་མོངས་མེད་པའོ༑ ༑ཞེས་འཆད་དོ། །འདི་གཉིས་ལྟར་ན་ཉན་ཐོས་ནི་དམིགས་རྐྱེན་དུ་གྱུར་དུ་དོགས་ནས་སེམས་ཅན་དེ་དག་གི་དྲུང་དུ་མི་འགྲོ་བར་མངོན་ནོ། །ཀུན་བཏུས་འགྲེལ་པར། སེམས་ཅན་གང་དག་གི་མིག་ལམ་དུ་སྣང་བར་འདོད་པ་དེ་དག་གིས་བདག་ལ་དམིགས་ནས་ཉོན་མོངས་མི་འབྱུང་བར་བྱ་སྙམ་ནས་སྨོན་གནས་ཤེས་པས་མ་འོངས་པ་ན་འབྱུང་བ་ལ་བལྟས་ཏེ་དེའི་དྲུང་དུ་འགྲོ་ཡང་རུང་མི་འགྲོ་ཡང་རུང༌། ཅི་ནས་སེམས་ཅན་དེ་དག་ལ་ཆགས་སྡང་སོགས་མི་བསྐྱེད་དོ་སྙམ་ནས་དེའི་ཕྱིར་དུ་བསམ་གཏན་ལ་བརྟེན་ནས་གཞན་གྱི་སེམས་རྗེས་སུ་སྲུང་བའི་ཞི་ལྷག་ལ་འཆད་དོ། །མཛོད་ལས། ཉོན་མོངས་མེད་པ་ཀུན་རྫོབ་བཤེས། ། བསམ་གཏན་མཐའ་ན་མི་གཡོའི་ཆོས། །མིས་བསྐྱེད་ཉོན་མོངས་འདོད་གཏོགས་པ༑ ༑མ་སྐྱེས་གཞི་བཅས་སྤྱོད་ཡུལ་ཅན། །ཞེས་ངོ་བོ་ཀུན་རྫོབ་ཤེས་པ་དང༌། ས་བསམ་གཏན་བཞི་པའི་རབ་མཐའ་དང༌། རྒྱུན་མི་གཡོ་བའི་དགྲ་བཅོམ་དང༌། རྟེན་མི་དང༌། དམིགས་པ་འདོད་ཉོན་ཏེ། དེ་ཡང་གཞི་བཅས་སྒོམ་སྤང་དང་གཞི་མེད་མཐོང་སྤང་གཉིས་ལས་དང་པོའོ་ཞེས་འཆད་དོ། །འགྲེལ་པ་ནི། གོ་སླའོ། །གཉིས་པ་ལ་གསུམ་ལས། སྔ་འགྲེལ་ནི། ཉན་ཐོས་ལ་སོགས་ཞེས་པ་ནས༑ བར་སྐབས་ཀྱི་ཚིགས་སུ་བཅད་པ་ཞེས་པའི་བར་རོ།

།རྩ་བ་ནི། སངས་རྒྱས་ཀྱི་སྨོན་གནས་མཁྱེན་པ་ཉིད་ནི་ཉན་རང་ལས་ཁྱད་པར་ལྔས་ཁྱད་པར་དུ་འཕགས་ཏེ། འབད་རྩོལ་གྱི་མཚན་མ་མེད་པས་ལྷུན་གྱིས་གྲུབ་པ་དང༌། ཉོན་མོངས་ལ་མ་ཞེན་པས་ཆགས་པ་སྤངས་པ་དང༌། སྒྲིབ་གཉིས་སྤངས་པས་ཡུལ་ཀུན་ལ་ཁྲོ་བ་མེད་པ་དང༌། འཁོར་བ་ཇི་སྲིད་བར་རྟག་ཏུ་གནས་པ་དང༌། སོ་སོ་ཡང་དག་རིག་པའི་སྒོ་ནས་གདུལ་བྱའི་དྲི་བ་ཀུན་ལ་ལན་འདེབས་པའོ། །འགྲེལ་པ་ནི། མཚན་མ་མེད་པ་ནི་འབད་རྩོལ་གྱིས་སོ། །ཡང་དག་པའི་སོ་སོ་རིག་པ་བཞི་ནི་ཆོས་སྟོན་པའི་རྒྱུ་ཕུན་ཚོགས་ཏེ་འདྲི་བའི་ལན་ལྡོན་པའི་རྒྱུའོ། །ཇི་ལྟར་ལན་ལྡོན་པ་ནི་བདེན་སྨྲས་ཞུས་པ་ལས། འདི་ལྟར་སེམས་ཅན་ཀུན་གྱི་ངེས་པའི་ （ ༡༨༠བ ） ཚིག །མང་པོ་དག་གིས་དུས་གཅིག་ཞུ་ཞུས་ན། །སེམས་ཀྱི་སྐད་ཅིག་གཅིག་ལ་ཐུགས་ཆུད་ནས། །གསུང་དབྱངས་གཅིག་གིས་སོ་སོར་ལན་ཡང་འདེབས༑ ༑ཞེས་གསུངས་པ་ལྟར་རོ། །གཞན་ནི་གོ་སླའོ། །ཉན་ཐོས་ལ་སོགས་པ་ཡིས་ནི་ཆོས་ཀྱི་ཁྱད་པར་ལྔ་ལྡན་དེ་ལས། ལྡོག་པ་ཉིད་ཀྱིས་དེ་ལྟ་མ་ཡིན་པར་ཤུགས་ལ་འཕངས་སོ། །ཡེ་ཤེས་བརྒྱ་ཞེ་དྲུག་ལས་འདི་གཉིས་ཉིད་ལ་ཁྱད་པར་འཆད་པ་ནི་གཞན་རྣམས་ལའང་མཚོན་པའི་ཆེད་དེ། དེ་ཐམས་ཅད་ཀྱང་སྒྲིབ་གཉིས་བག་ཆགས་དང་བཅས་པས་རབ་ཏུ་ཕྱེ་བས་སོ། །གསུམ་པ་ལ་གཉིས། ཁྱབ་པ་ལ་རྩོད་པ་སྤང་བ་དང༌། ཁྱབ་རྟགས་གཉིས་ཀ་ལ་རྩོད་པ་སྤང་བའོ། །དང་པོ་ལ་གཉིས། རྩོད་པས་མཚམས་སྦྱར། ལན་གྱིས་དོན་བཤད་པའོ། །དང་པོ་ནི། གང་དག་བརྩེ་བ་ཆེན་པོ་བ། །གཞན་གྱི་ངོར་ནི་བཞུགས་པ་ཡིན། །ཞེས་པ་ལྟར་དུས་རྟག་ཏུ་ཐུགས་རྗེ་ཆེན་པོའི་ངོ་བོ་ཉིད་ཀྱི་ཆོས་ཀྱི་སྐུ་ལ་བཞུགས་ན་ཡང་དུས་རྟག་ཏུ་ཇི་ལྟར་སེམས་ཅན་གྱི་དོན་མི་མཛད་ཅེས་བྱ་བའི་རྩོད་པའི་ལན་གདབ་པའི་ཕྱིར་བར་སྐབས་ཀྱི་ཚིགས་སུ་བཅད་པས་གསུངས་སོ༑ ༑གཉིས་པ་ལ་གཉིས། དོན་དངོས་དང༌། དེ་དཔེས་སྒྲུབ་པའོ། །དང་པོ་ལ་གཉིས་ལས། རྩ་བ་ནི། སྣང་ངོ༌། གང་ལ་ན། གདུལ་བྱ་གང་དང་གང་ལའོ།

།གང་ན༑ སངས་རྒྱས་བཅོམ་ལྡན་འདས་དེའོ། །གང་གི་ཚེ་ན། ཡུལ་གང་དང་དུས་གང་གི་ཚེ་ཆོས་སྟོན་པ་ལ་སོགས་པའི་བྱ་བས་ཕན་པར་གྱུར་པ་དེའི་ཚེའོ། །ཇི་ལྟར་ན་གདུལ་བྱའི་སྣང་བ་དེ་དང་དེ་ལ་སྣང་བ་དང་འཚམ་པའོ། །རྒྱུ་གང་ལས་ན། འཚང་རྒྱ་བའི་རྒྱུ་ཐམས་ཅད་ཡོངས་སུ་སྨིན་པར་གྱུར་པ་དེ་ལས་སོ། །འགྲེལ་པ་ནི༑ སངས་རྒྱས་དུས་ཐམས་ཅད་དུ་ཡིད་བཞིན་གྱི་ནོར་བུ་ལྟར་གདུལ་བྱའི་དོན་བྱེད་པར་ཉེ་བར་གནས་ཀྱང་རང་གི་ལས་ཀྱི་ཉེས་པས་བསྐྱེད་པའི་སེམས་ཅན་ལ་འཕྲིན་ལས་དངོས་སུ་འཇུག་པའི་རྒྱུ་མ་ཚང་བས་མངོན་མཐོ་ངེས་ལེགས་ཀྱི་འབྲས་བུ་སྨིན་པར་མཛད་པ་མི་སྣང་ངོ་སྙམ་དུ་རྗེ་བཙུན་གྱིས་དགོངས་པ་ཡིན་ནོ།། གདུལ་བྱ་ལ་དུས་ཐམས་ཅད་དུ་སྣང་བའི་ཚུལ་ནི། བཅོམ་ལྡན་འདས་གདུལ་བྱ་དེ་དང་དེར་རང་གི་སྣང་བ་དང་འཚམ་པར་མངོན་མཐོ་ངེས་ལེགས་ཀྱི་དོན་གྱི་བྱ་བ་མཛད་པས་དུས་ཐམས་ཅད་དུ་ཉེ་བར་གནས་སོ། །ཞེས་སྦྲེལ་ལོ། །རྒྱུ་གང་ལས་ན། དགེ་བའི་བཤེས་གཉེན་དང༌། ལ་སོགས་པས་གྲོགས་དམ་པ་སོགས་དང་ཕྲད་པས་རྐྱེན་བྱས་ཏེ་སྔོན་བསྐྱེད་པའི་དགེ་བའི་རྩ་བའི་ས་བོན་སངས་རྒྱས་དང་དེའི་ཉན་ཐོས་ལ་སོགས་པ་ལ་དམིགས་པའི་རྒྱུ་ཡོངས་སུ་བརྟས་པར་གྱུར་པ་ལའོ༑ ༑དུས་ནམ་གྱི་ཚེ་ན་སེམས་ཅན་གང་ལ་གང་གི་དུས་སུ་ཆོས་བསྟན་པ་ལ་སོགས་པ་མཛད་ནས་ཡུན་དུ་འཕྲོད་པར་འགྱུར་བ་དེའི་ཚེའོ། །རྒྱུ་མཚན་ནི། གདུལ་བྱ་དེའི་དོན་བྱ་བའི་ཕྱིར་སྐད་ཅིག་ཀྱང་དུས་ལས་མི་ཡོལ་བའི་སྔོན་གྱི་སྨོན་ལམ་གྲུབ་པས་སོ། །གཉིས་པ་ནི། དོན་སྔར་བཤད་པ་དེ་དཔེ་ཇི་ལྟ་བུ་ཞིག་ཡིན་སྙམ་པ་ལ་བར་སྐབས་ཀྱི་ཚིགས་སུ་བཅད་པས་འཇིག་རྟེན་ལ་གྲགས་པའི་དཔེ་གསུངས་སོ།། རྩ་བ་ནི། ལྷ་ཡི་རྒྱལ་པོ་ནི། རྟོགས་དཀར་བརྒྱ་བྱྀན་ལ་འཆད་ཅིང༌། བཅོམ་

（ ༡༨༡ན ） རལ་ནི་ལུང་ལས་རྒྱལ་ཆེན་རིས་བཞིའི་ལྷ་རྣམས་ཀྱི་གོས་རྒྱ་མཚོར་བཅུག་སྟེ། སྤྲུགས་ནས་ཆར་འབེབས་སོ་ཞེས་གསུངས་པ་ལ་འཆད་དེ། ལྷག་མའི་རྩ་འགྲེལ་ནི་གོ་སླའོ། །གཉིས་པ་ལ་གཉིས། རྩོད་པས་མཚམས་སྦྱར། ལན་གྱིས་དོན་བཤད་པའོ༑ ༑དང་པོ་ནི། ཡེ་ཤེས་ཀྱི་བདག་ཉིད་ཀྱི་ཆོས་ཀྱི་སྐུ་ཇི་ལྟར་ན་ཐམས་ཅད་དུ་ཁྱབ་པ་ཞེས་བརྗོད་དེ་མི་རིགས་པར་ཐལ། འོག་མིན་སོགས་ན་གནས་པའི་རྣལ་འབྱོར་པ་སོ་སོར་ངེས་པའི་རྟེན་གྱི་རྒྱུད་ལ་ཡོད་པའི་ཕྱིར། ཡང་ཇི་ལྟར་ན་རྟག་པ་ཞེས་ཀྱང་བརྗོད་དེ་མི་རིགས་པར་ཐལ། སྐད་ཅིག་རེ་རེ་ལ་སྐྱེ་ཞིང་འབྱུང་བས་ཞེ་ན༑ དེའི་ལན་དུ་བར་སྐབས་ཀྱི་ཚིགས་སུ་བཅད་དེ་གསུངས་སོ། །གཉིས་པ་ལ་གཉིས་ལས། རྩ་བ་ནི། སངས་རྒྱས་ཀྱི་ཆོས་སྐུ་ནི་སོ་སོར་ངེས་པའི་རྟེན་ལ་ཡོད་ཅིང་སྐད་ཅིག་རེ་རེ་ལ་འབྱུང་ཡང་ཁྱབ་པ་དང་རྟག་པ་ཞེས་ཀྱང་བརྗོད་པ་ཡིན། རིམ་པ་ལྟར་སྔར་རྒྱུ་ནི་སོགས་སུ་བཤད་པ་དེ་ལྟར་སྐལ་ལྡན་ཐམས་ཅད་ལ་མཛད་པ་འཇུག་པ་རྒྱ་ཆེ་བའི་ཕྱིར་དང༌། སངས་རྒྱས་དེ་ཉིད་རྒྱུན་ཟད་པའམ་ཆད་པ་མེད་པའི་ཕྱིར་རོ། །འགྲེལ་པ་ནི། ཡེ་ཤེས་ཀྱི་བདག་ཉིད་ཆོས་ཀྱི་སྐུའི་སངས་རྒྱས་ནི་ཁྱབ་པ་དང་རྟག་པ་ཞེས་མངོན་པར་བརྗོད་དེ། རྒྱུ་མཚན་ནི་གོ་རིམ་བཞིན་དུ། དེ་ལྟར་གོང་དུ་ཇི་སྐད་བཤད་པའི་ཚུལ་གྱིས་ཐམས་ཅད་དུ་སྣང་བའི་སྒོ་ནས་བྱ་བ་མཛད་པ་རྒྱ་ཆེ་བའི་ཕྱིར་དང༌། རྒྱུན་ཆགས་སུ་འཁོར་བ་ཇི་སྲིད་པར་བཞུགས་ཀྱང་བཅོམ་ལྡན་འདས་ལ་ཟད་པ་མི་མངའ་བའི་ཕྱིར་རོ། །གསུམ་པ་ལ་གཉིས། རང་བཞིན་མདོར་བསྟན། ཡོན་ཏན་རྒྱས་པར་བཤད་པའོ། །དང་པོ་ལ་གསུམ་ལས། སྔ་འགྲེལ་ནི། དེ་ལྟར་ཞེས་སོགས་སོ། ། རྩ་བ་ནི། མཚན་ནི་སུམ་ཅུ་རྩ་གཉིས་དང༌། དཔེ་བྱད་བརྒྱད་ཅུའི་བདག་ཉིད་ཀྱི་གཟུགས་སྐུ་འདི་ཐུབ་པའི་ལོངས་སྤྱོད་རྫོགས་སྐུར་བཞེད་དོ། །རྒྱུ་མཚན་ནི། ཐེག་ཆེན་གྱི་ཆོས་ལ་ཉེ་བར་ལོངས་སྤྱོད་པའི་ཕྱིར་རོ། །གལ་ཏེ་མཚན་དཔེ་འདི་དག་སྤྲུལ་སྐུ་ལའང་ཡོད་པ་མ་ཡིན་ནམ་ཅིའི་ཕྱིར་ལོངས་སྐུ་ཉིད་ལ་བཤད་ཅེ་ན།

རྒྱུད་བླ་མར། མཐོང་ན་ཚིམ་བྱེད་ཡོན་ཏན་དང༌། །སུམ་ཅུ་རྩ་གཉིས་ཞེས་བྱ་བ། །སྤྲུལ་པ་ཆོས་ལ་རྫོགས་པར་ནི། །ལོངས་སྤྱོད་རྫོགས་སྐུ་གཉིས་ལ་བརྟེན། །ཞེས་པ་ལྟར་གཉིས་ཀ་ལ་ཡོད་ཀྱང་རྣམ་སྨིན་གྱི་འབྲས་བུ་དངོས་ནི་ལོངས་སྐུའི་ཡིན་ལ་སྤྲུལ་སྐུའི་དེ་ནི་བདག་འབྲས་ཙམ་ཏེ་འདི་ནི་ལོངས་སྐུའི་ཡང་གཟུགས་བརྙན་དུ་གསུངས་པས་སོ། །འདི་དག་འཁོར་ལོས་བསྒྱུར་བ་ལ་ཡང་ཡོད་པ་མ་ཡིན་ནམ། ཇི་ལྟར་སངས་རྒྱས་ཀྱི་ཡོན་ཏན་དུ་སྦྱར་ཞེ་ན། རིན་ཆེན་ཕྲེང་བར། འཁོར་ལོས་བསྒྱུར་བ་ཐམས་ཅད་ལ། །འདི་དག་ཡོད་པར་འདོད་མོད་ཀྱི། །དག་དང་མཛེས་དང་གསལ་བ་ནི། །སངས་རྒྱས་རྣམས་ཀྱི་ཆར་མི་ཕོད། །ཅེས་པ་ལྟར་ཡིན་པས་ཉེས་པ་མེད་དོ། །འགྲེལ་པ་ནི། སངས་རྒྱས་བཅོམ་ལྡན་འདས་ཀྱི་ལོངས་སྤྱོད་རྫོགས་པའི་སྐུ་ཡིན་ནོ། །གང་ན། མཚན་སུམ་ཅུ་རྩ་གཉིས་དང༌། དཔེ་བྱད་བཟང་པོ་བརྒྱད་ཅུའི་ངོ་བོ་ཉིད་ཀྱི་གཟུགས་ཀྱི་སྐུ་འདི་ནིའོ། །རྒྱུ་མཚན་ནི། བྱང་ཆུབ་སེམས་དཔའ་ཆེན་པོ་ས་བཅུ་པ་ལ་ཞུགས་པ་རྣམས་དང༌། ཐབས་གཅིག་ཏུ་ཐེག་པ་ཆེན་ （ ༡༨༡བ ） པོའི་ཆོས་ཀྱི་ལོངས་སྤྱོད་ཀྱི་དགའ་བ་དང༌། བདེ་བ་ཤིན་ཏུ་ཁ་ན་མ་ཐོ་བ་མེད་པ་རྫོགས་པ་ཉེ་བར་ལོངས་སྤྱོད་པའི་ཕྱིར་རོ། །འདིའི་འཁོར་གྱི་བྱང་སེམས་དེ་གང་ཞེ་ན། གཞུང་ཁ་གཅིག་ལས་ས་བཅུ་པ་ལ་གནས་པ་ཞེས་འབྱུང་ལ། དེ་དང་མཐུན་པར་ཚིག་གསལ་ལས་ཀྱང༌། ས་བཅུ་པ་ལ་གནས་པར་རང་ལུགས་དང༌། ས་བརྒྱད་པ་ནས་བཟུང་སྟེ་སྣང་བའི་ལུགས་དང་སྨོན་ལམ་དང་བསོད་ནམས་ཆེར་བསགས་པའི་མཐུ་ལས། ཐམས་ཅད་ལ་སྣང་མོད་ཀྱི་ཉན་རང་ཆ་ལུགས་ལ་ཞེན་པ་ལ་ནི་སྣང་བར་མི་འགྱུར་ཞེས་པའི་གཞན་འདོད་བཀོད་དོ། ། འོན་ཀྱང་གཞུང་ཁ་ཅིག་ལས་ས་བཅུ་ལ་གནས་པ་ཞེས་འབྱུང་ཞིང་རྒྱན་སྣང་དུའང་བྱང་ཆེན་ས་བཅུ་ལ་བཞུགས་པ་རྣམས་དང་ཞེས་འབྱུང་བས་སློབ་དཔོན་གྱི་བཞེད་པ་ཡང་ས་བཅུ་ཁ་ལ་གནས་པ་ཡིན་ཞིང་ཤེས་རབ་སྒྲོན་མ་དང་གྲགས་ཆར་ཡང་དེ་བཞིན་ནོ།

།དཔལ་ལྡན་ཟླ་བ་གྲགས་པས་ཀྱང༌། འཁོར་དེ་དང་མཐུན་པ་དང༌། གང་དུ་བྱང་ཆུབ་པ་སོགས་གསུངས་པ་ནི། སངས་རྒྱས་རྣམས་ཀྱི་གཟུགས་སྐུ་ནི།། མཚན་དང་དཔེ་བྱད་རབ་འབར་ཞིང༌། །སྐྱེ་བོ་རྣམས་ལ་སྣ་ཚོགས་གཟུགས། ། རང་མོས་དབང་གིས་འཛིན་པར་བྱེད། །བསོད་ནམས་ཚོགས་ནི་དཔག་མེད་ལས༑ ༑བྱུང་བ་དེ་ནི་རྒྱལ་བའི་སྲས། །ས་བཅུ་ལ་ནི་གནས་རྣམས་ཀྱིས། །དེ་ལྟ་བུ་ཡི་སྐུར་གཟིགས་སོ། །འདི་དེ་ཆོས་རྫོགས་ལོངས་སྤྱོད་ལས། །རྒྱལ་སྲས་རྣམས་ཀྱིས་དཔྱད་བྱའོ། །ཆོས་རྣམས་རང་བཞིན་ཁོ་ན་ལ། །གནས་པའི་བློ་ལ་སངས་རྒྱས་བརྗོད། །འོག་མིན་གཞལ་ཡས་ཁང་དུ་ནི། །དེ་ཉིད་མངོན་སུམ་བྱ་བར་བཞེད། །རྣམ་པར་རྟོག་མེད་སངས་རྒྱས་ཀྱི། །གཟུགས་ཀྱི་སྐུ་རྣམས་ཡང་དག་འབྱུང༌། །སྤྲུལ་པའི་སྐུ་རྣམས་བྱང་ཆུབ་པ། །ས་ཡི་སྟེང་དུ་སྟོན་པར་བྱེད། ། ཅེས་སྐྱབས་འགྲོ་བདུན་ཅུ་པར་གསུངས་སོ། །གཉིས་པ་ལ་གཉིས། མཚན་དང༌། དཔེ་བྱད་དོ། །དང་པོ་ལ་གཉིས། དངོས་དང༌། དེ་བསྐྱེད་པའི་རྒྱུའོ། །དང་པོ་ལ་གསུམ་ལས། །སྔ་འགྲེལ་ནི། མཚན་སུམ་ཅུ་རྩ་གཉིས་ཞེས་སོགས་སོ། །རྩ་བ་ནི། ཕྱག་ཞབས་འཁོར་ལོའི་མཚན་དང་རུས་སྦལ་ཞབས། །ཞེས་བྱ་བ་ལ་སོགས་པ་སྟེ། འདིས་སྐྱེས་བུ་ཆེན་པོར་མཚོན་པར་བྱེད་པས་ན་མཚན་ཞེས་བྱའོ། །འགྲེལ་པ་ནི། འགྲེལ་ཚིག་སྔ་མ་སོགས་གཉིས་ཀྱིས་རྒྱུ་དང༌། ཕྱི་མ་སོ་གཉིས་ཀྱིས་ངོ་བོ་བསྟན་ཏོ། །འཁོར་ལོའི་མཚན་ནི། ཕྱག་གཉིས་ལ་མཚོན་ཆའི་འཁོར་ལོ་རྩེ་རྣོན་པོ་དང༌། ཞབས་གཉིས་ལ་འགྲོ་བ་འཇུག་པའི་འཁོར་ལོ་རྩེ་ཟླུམ་པ་རུས་པའམ་བ་སོ་ལ་བརྐོས་པ་དང་འདྲ་བར་རྩིབས་སྟོང་ལྟེ་བ་མུ་ཁྱུད་རྣམས་རྫོགས་པའོ། །ཞབས་ཤིན་ཏུ་གནས་པ་ནི་ཞབས་མཐིལ་གཉིས་མ་རྙོང་པར་ས་ལ་མཉམ་པར་འཇོག་པའོ། །ཕྱག་ཞབས་ཀྱི་སོར་མོ་དྲ་བས་འབྲེལ་བ་ནི་སོར་ཚིག་དང་པོ་ནས་བརྩམས་པའི་སོར་མོའི་བར་ལ་སེང་སེང་པོའང་མེད་ལ་སོར་གདུབ་ལ་སོགས་པའི་རྒྱན་ཡང་གཞུག་རུང་བ་ཞེས་དགོངས་རྒྱན་ལས་སོ།

།འཇམ་པ་ནི་ཤིན་ཏུ་གཞོན་པ་དང༌། གཞོན་ཤ་ཆགས་པ་ནི་ཁ་དོག་ཕུན་ཚོགས་སོ་ཞེས་དགོངས་རྒྱན་ལས་ཏེ། ཤིང་བལ་གྱི་འདབ་མ་ལྟར་རོ། ། （ ༡༨༢ན ） བདུན་མཐོ་བ་ནི་ཕྱག་ཞབས་ཀྱི་རྒྱབ་བཞི་དང༌། ཕྲག་གོང་གཉིས་དང༌། ལྟག་པ་རྣམས་ཤས་ཁེངས་པ་ལ་དགོངས་རྒྱན་ལས་སོ། ། རྣམ་འགྲེལ་ལས། དཔུང་མགོ་གཉིས་ཞེས་སོ། །སོར་མོ་རིང་བ་ནི་ཕྱག་དང་ཞབས་ཀྱི་མཐིལ་དང་འཚམ་པའོ། །རྟིང་པ་ཡངས་པ་ནི་ཞབས་མཐིལ་གྱི་བཞི་ཆ་ཕྱིར་འཕགས་པ་ལ་ཐུབ་པ་དགོངས་རྒྱན་ལས་སོ། །ཉི་ཁྲི་སྣང་བ་དང༌། རྣམ་འགྲེལ་ལས་རྟིང་པ་རིང་བཞེས་སོ། །སྐུ་ཆེ་བ་ནི་ཐ་མལ་བའི་ཚད་ལས་ཁྲུ་བདུན་གྱིས་འཕགས་པ་དང༌། དྲང་བ་ནི་ཡ་ཡོ་མེད་པ་ལ་ཉི་སྣང་ལས་སོ། །པུས་མོའི་ལྷང་ང་དང་ཞབས་ལོང་བུ་མི་མངོན་པའོ། །གྱེན་དུ་ཕྱོགས་པ་ནི་ཐམས་ཅད་ཀྱང་མཛོད་སྤུ་ལ་ཕྱོགས་ཏེ་ལྟ་བ་སྟེ་བཅུ་ཚན་དང་པོའོ། །རི་དྭགས་ཤ་ར་ན་དང༌། ཨེ་ནྱའི་བྱིན་པ་ལྟ་བུ་ནི་ཡོངས་སུ་མ་ཉམས་ཤིང་རིམ་པར་འཚམ་ལ་རྒྱས་ཤིང་ཟླུམ་པའོ། །ཨེ་ནྱ་ནི་བསེ་ཁ་སྒོ་ལ་ཚིག་གསལ་གྱིས་སོ། །ཕྱག་རིང་བ་ནི་མ་བཏུད་པར་ཕྱག་གིས་པུས་མོའི་ལྷང་ངར་སླེབ་པའོ༑ ༑གླང་པོ་ཆེ་དང་རྟ་ཅང་ཤེས་ལྟར་འདོམས་ཀྱི་ལྦ་བ་མཛེས་པར་སྦུབས་སུ་ནུབ་པའོ། །གསེར་གྱི་མདོག་འདྲ་བ་ནི་ཤིན་ཏུ་དག་པའི་གསེར་ལྟར་ཤིན་ཏུ་གསལ་བའོ། །ལྤགས་པ་འཇམ་པ་ཉིད་ནི་གསེར་དངུལ་ཤིན་ཏུ་སྦྱངས་པ་ལྟར་འཇམ་ཞིང་སྙོམས་ལ་རྡུལ་གྱིས་མ་གོས་པའོ། །སྤུ་རེ་རེ་ནས་གཡས་སུ་འཁྱིལ་བ་ནི་བ་སྤུའི་ཁུང་བུ་རེ་རེ་གཉིས་གཉིས་མེད་པར་འཁྱིལ་བའོ། །བླ་མ་དང་མཁན་པོ་ལ་སོགས་པའི་སྐྱེ་བོ་བླ་མ་ཐམས་ཅད་བསྙེན་བཀུར་གྱི་གནས་ཇི་ལྟ་བ་བཞིན་དུ་བཀོད་ཅིང་རིམ་གྲོ་བྱས་པས་ཞལ་མཛོད་སྤུས་བརྒྱན་པ་སྟེ། དེ་ཡང་སྨིན་མཚམས་ཀྱི་བར་ཐིག་ལེའི་གནས་ན་འཇམ་པ་དཀར་བ་མཉེན་པ་དྲངས་ན་ཁྲུ་གང་དང༌། ཁྲུ་གཉིས་དང༌། ཁྲུ་གསུམ་ལ་སོགས་པའི་ཚད་འབྱུང་བ་བཏང་ན་གཡས་ཕྱོགས་སུ་འཁྱིལ་བ་རྩེ་མོ་གྱེན་དུ་ཕྱོགས་པ་སྐྱུ་རུ་རའི་ཚད་ཙམ་དངུལ་འབུར་གྱི་རྣམ་པའོ༑

༑ཞེས་དགོངས་རྒྱན་ལས་འབྱུང་བ་ལྟར་རོ། །རོ་སྟོད་སེང་གེ་འདྲ་བ་ནི། རོ་སྟོད་འཕེལ་ཀ་ཆེ་བའོ། །དཔུང་མགོ་ཟླུམ་པ་ནི་གསེར་གྱི་བུམ་པའི་མགྲིན་པ་བཞིན་དུ་ཡོངས་སུ་ཟླུམ་པའི་མགྲིན་པ་ལེགས་པར་འབྲེལ་བ་རྩའི་དྲ་བ་མི་མངོན་པ་ལ་ཐུབ་དགོངས་ལས་སོ། །ཐལ་གོང་རྒྱས་པ་ནི་དཔུང་མགོ་ཕན་ཚུན་གྱི་བར་རྒྱས་པ་ལ་དགོངས་རྒྱན་དང་ཐལ་གོང་དང་བྲང་ལ་དག་ལྡན་ལས་ཏེ། མདོར་ན་གསེར་གྱི་གཏན་པ་ཕྱིས་པ་ལྟར་བྲང་མི་མཉམ་པ་མེད་པ་སྟེ་བཅུ་ཚན་གཉིས་པའོ༑ ༑རོ་བྲོ་བའི་མཆོག་མཁྱེན་པ་ནི་རོ་ངན་པ་ཡང་གྱ་ནོམ་པར་སྣང་བའོ། ། ཤིང་ནྱ་གྲོ་ཏ་ལྟར་ཆུ་ཞེང་གབ་པ་ནི་དབུ་ནས་ཞབས་ཀྱི་བར་གྱི་ཆུ་དང༌། འདོམས་ཀྱི་ཕན་ཚུན་རྩེ་མོའི་བར་གྱི་ཞེང་མཉམ་པའོ། །གཙུག་ཏོར་དང་ལྡན་པ་ནི་ཟླུམ་ཞིང་ཀུན་ནས་མཉམ་པ་གཡས་སུ་འཁྱིལ་བའོ། །ལྗགས་རིང་བ་ནི་ཞལ་གྱི་དཀྱིལ་འཁོར་མ་ལུས་པ་ཁེབས་པའོ། །སྙན་གྱི་བུག་པ་དང་དཔྲལ་བའི་སྐྲ་མཚམས་ཀྱི་བར་ལྗགས་ཀྱིས་རེག་པ་ལ་དགོངས་རྒྱན་ལས་སོ། །དབྱིག་གི་སྙིང་པོ་དང་བྱ་ཀ་ལ་པིང་ག་ལྟ་བུའི་གསུང་མངའ་ （ ༡༨༢བ ） བས་ན་ཡོངས་སུ་ཤེས་ཤིང་རྣམ་པར་ཤེས་པར་འགྱུར་བ་དང༌། མཉན་ན་དགའ་ཞིང་མི་མཐུན་པ་མེད་པ་དང༌། ཟབ་ཅིང་དབྱངས་ཤིན་ཏུ་འབྱུང་བ་དང༌། བཏང་མི་བྲ་ཞིང་རྣར་སྙན་པ་དང༌། མ་འཁྲུགས་ཤིང་ཡན་ལག་ལྔ་དང་ལྡན་པའི་ཚངས་དབྱངས་སོ། །འགྲམ་པ་སེང་གེ་འདྲ་བ་ནི། མེ་ལོང་གི་དཀྱིལ་འཁོར་ལྟར་མཐའ་ཟླུམ་ཞིང་རྒྱས་པའོ། །ཚེམས་དཀར་བ་ནི་ཀུན་ད་ལྟར་དཀར་བའོ། །ཚད་མཉམ་པ་ནི་མཐོ་དམན་མེད་པའོ། ། ཐགས་བཟང་བ་ནི་མཚམས་མ་དོད་པའོ། །གྲངས་བཞི་བཅུ་ཐམ་པ་ཚང་བ་ནི་བླ་འོག་ཉི་ཤུ་ཉི་ཤུར་མཉམ་པ་སྟེ་བཅུ་ཚན་གསུམ་པའོ། །སྤྱན་མཐོན་མཐིང་ནི། སྤྱན་གྱི་གྲ་དམར་བ་དང༌། དེའི་ནང་དཀར་བ། དེའི་ནང་ཅུང་ཟད་སེར་བ། དེའི་ནང་གནག་པ། དེའི་འབྲས་བུ་ལྟ་བྱེད་མཐོན་མཐིང་སྟེ་སྤྱན་ཡན་ལག་ལྔ་དང་ལྡན་པའོ། །སྤྱན་ནི། ཟླུམ་པོའི་དབུས་སྣུམ་ཞིང་གནག་པ་དང༌།

ནག་པོ་ཟླུམ་པོའི་ལོགས་གཉིས་དཀར་བ་དང་རྫི་མ་གནས་པའི་གོ་སྐབས་སྣུམ་ལ་མཐིང་དཀར་འདུག་པ་དང༌། མཐའ་གཉིས་ཤིང་པི་པ་ལའི་ཤུན་པ་ལྟར་དམར་བ་དང༌། རྫི་མ་དང་སྤྱན་གྱི་བར་གསེར་གྱི་ཁ་དོག་གོ་ཞེས་པ་འདི་ལྟར་ལྔ་རྣམས་དང་ལྡན་ཡང་སྤྱན་གྱི་དཀྱིལ་འཁོར་གཙོ་བོ་ཉིད་ཀྱི་ཕྱིར་སྤྱན་མཐོན་མཐིང་ངོ༌། །ཞེས་དགོངས་རྒྱན་ལས་སོ། །རྫི་མ་བའི་ལྟ་བུ་ནི། སྟེང་འོག་གི་རྫི་མ་རྣམས་ལེགས་པར་གཞོལ་ཞིང་མ་འདྲེས་པར་གནས་པའོ། །བ་མཆོག་ནི་བ་གླང་ངོ༌། །ཡང་ཁྱུ་མཆོག་ལ་བྱ་བར་དག་ལྡན་དང༌། །བེའུ་གཞོན་ནུའི་ལྟ་བུར་སྙིང་པོ་མཆོག་དང་དགོངས་རྒྱན་ལས་སོ། །གཉིས་པ་ལ་གཉིས། མདོར་བསྟན། རྒྱས་པར་བཤད་པའོ། །དང་པོ་ལ་གསུམ་ལས། སྔ་འགྲེལ་ནི། རྒྱུ་གྲུབ་པས་ཞེས་སོགས་སོ། །རྩ་བ་ནི། འདི་ལ་ཞེས་སོགས་སྟེ་གོ་བར་ཟད་དོ། །འགྲེལ་པ་ནི། བཤད་མ་ཐག་པའི་མཚན་གང་གི་སྒྲུབ་པར་བྱེད་པའི་རྒྱུ་གང་ཡིན་པ་གོང་དུ་བླངས་ནས་བཤད་པ་དེ་རབ་ཏུ་རྫོགས་པས་མཚན་སུམ་ཅུ་རྩ་གཉིས་པོ་འདི་དག་འབྱུང་ངོ༌། །གཉིས་པ་ལ་གསུམ་ལས། སྔ་འགྲེལ་ནི། རྒྱུ་དེ་ཞེས་སོགས་སོ། །རྩ་བ་ནི། བླ་མ་སྐྱེལ་ལ་སོགས་ཏེ་རྒྱུ་བདུན་དངོས་སུ་སྨོས་ནས་ལྷག་མ་སོགས་སྒྲས་བསྡུས་སོ༑ ༑འགྲེལ་པ་ནི། ཚིག་ལེའུར་བྱས་པ་ཞེས་སོགས་ཏེ། མཚན་གྱི་ངོ་བོ་བཤད་པའི་སྐབས་སུ་རྒྱུ་བཤད་ཟིན་པར་སྟོན་པའོ། །དེར་འཆད་པའི་རྒྱུ་མཚན་ཡང༌། བཤད་པ་ཟོར་ཡངས་པ་དང༌། གཞན་གྱི་རྒྱུ་འབྲས་རྟོགས་སླ་བར་བསྟན་པའོ། ། གཉིས་པ་ལ་གསུམ་ལས། །སྔ་འགྲེལ་ནི། དེ་ལྟར་ཞེས་སོགས་སོ། །རྩ་བ་ནི། ཐུབ་པའི་སེན་མོ་ཟངས་མདོག་དང༌། །ཞེས་སོགས་ཏེ་གང་ཞིག་མཛེས་ཤིང་སྡུག་པར་བྱེད་པས་དཔེ་བྱད་ཅེས་བྱའོ། །འདི་གཉིས་ཀྱི་ཁྱད་པར་ལ་མཚན་ནི་གཙོ་བོ་ཡིན་ལ། དཔེ་བྱད་ནི་འཁོར་ཡིན་ནོ། །ཡང་ན་མཚན་ནི་ཆོས་ཅན་ཡིན་ལ། དཔེ་བྱད་ནི་ཆོས་སོ། །ཞེས་ཀྱང་འཆད་དོ། །མདོ་སྡེ་ལས། མཚན་དང་དཔེ་བྱད་ཐམས་ཅད་ཀྱི་རྒྱུ་ནི་ཚུལ་ཁྲིམས་ཡིན་ནོ།

།ཞེས་བཤད་དོ། །ས་ལ་སོགས་པ་ལས་ནམ་མཁའི་ཁམས་དང་མཉམ་པའི་སེམས་ （ ༡༨༣ན ） ཅན་ཐམས་ཅད་ཀྱི་དགེ་བའི་རྩ་བ་ཕྱོགས་གཅིག་ཏུ་བཞག་པས་ནི། སངས་རྒྱས་ཀྱི་བ་སྤུའི་ཁུང་བུ་གཅིག་འགྲུབ་ལ། བ་སྤུའི་ཁུང་བུ་ཐམས་ཅད་འགྲུབ་པར་བྱེད་པའི་དགེ་བས་ནི་དཔེ་བྱད་གཅིག་འགྲུབ་ཅིང༌། དཔེ་བྱད་ཐམས་ཅད་འགྲུབ་པར་བྱེད་པའི་དགེ་བས་ནི་མཛོད་སྤུ་དང༌། དབུའི་གཙུག་ཏོར་མ་གཏོགས་པའི་མཚན་གང་ཡང་རུང་བ་གཅིག་འགྲུབ་བོ། །མཚན་གཞན་ཐམས་ཅད་འགྲུབ་པར་བྱེད་པའི་དགེ་བ་བརྒྱ་འགྱུར་དུ་བསྒྲེས་པས་ནི། སྨིན་མཚམས་ཀྱི་མཛོད་སྤུ་འགྲུབ་ལ། དེ་འགྲུབ་བྱེད་ཀྱི་དགེ་བ་སྟོང་དུ་བསྒྲེས་པས་དབུའི་གཙུག་གཏོར་འགྲུབ་བོ། །དེ་འགྲུབ་བྱེད་འབུམ་འགྱུར་དུ་བསྒྲེས་པས་ནི། གསུང་ཆོས་ཀྱི་གདངས་འགྲུབ་བོ་ཞེས་བཤད་དེ། །དེ་ནི་སངས་རྒྱས་ཀྱི་གསུང་གིས་འཇིག་རྟེན་གྱི་ཁམས་ཐམས་ཅད་ཁྱབ་པར་བྱེད་པ་ལ་བྱའོ། །འགྲེལ་པ་ནི། འདི་ལ་བརྒྱད་ལས། བཅུ་ཚན་དང་པོ་ནི། རིགས་ཀྱི་མཆོག་ལས་སྐྱེས་པ་ནི། བྲམ་ཟེ་དང་རྒྱལ་རིགས་སོ། །ཤིན་ཏུ་སྦས་པའི་ཆོས་ཀྱི་བློ་གྲོས་ཅན་ནི་གསང་བའི་གནས་ཟབ་མོ་རྟོགས་པའི་བློ་གྲོས་ཅན་ནོ། །འདིའི་ལོང་བུ་ནི་ཆུང་བ་དང༌། མཚན་གྱི་ནི་ཆེ་བའོ། །ཞབས་རིང་ཐུང་མེད་པས་མི་མཉམ་པ་མེད་པའོ། །བཅུ་ཚན་གཉིས་པ་ནི། མཛེས་པར་མཁས་པ་ནི་ལྟ་ན་སྡུག་པ་དང༌། འཁྲིལ་བག་ཆགས་པ་ནི་འགྱིང་ལེགས་པ་དང༌། རིམ་བར་འཚམ་པ་ནི་རིང་ཐུང་དང་སྦོམ་ཕྲ་རྣམས་ཐད་ཀར་མ་འཆོལ་བའོ། །བཅུ་ཚན་གསུམ་པ་ནི། སྐུའི་སོགས་པས་གསུང་དང༌། ཐུགས་དང་ཆོས་འདུལ་བ་ནི་དྲི་མ་འཇོམས་བྱེད་ཆ་ཤས་རྫོགས་པས་མཚན་རྫོགས་པ་དང༌། སྐུ་ཁྱོན་ཆེ་བས་ཁོ་ལག་ཡངས་ཤིང་ཁྱད་པར་བཟང་བ་དང༌། གོམ་པ་ཆེ་ཆུང་སྙོམས་པ་དང༌། སྐུ་ཤ་ཞུམ་པ་མེད་པ་དང༌། སྐུ་ཤ་རྒྱས་པའོ། །བཅུ་ཚན་བཞི་པ་ནི། ཤ་མ་ལྷོད་པས་གྲིམས་པ་ཉིད་དང༌། ཡན་ལག་དང་ཉིང་ལག་རྣམ་པར་མཛེས་པ་སྟེ། ལྷུ་ཚིགས་སོགས་ཀྱི་རིང་ཐུང་མེད་པར་ཆ་ཕྱེད་པ་དང༌།

སྐུ་ཟླུམ་པ་ནི་ཕྱལ་ཟླུམ་པའོ། །སྐུ་སྐབས་འཚལ་བའོ། །སྐུ་མ་རྙོང་པ་ནི་རྐེད་པ་ཧ་ཅང་རིང་པོ་མ་ཡིན་པའོ། །ཕྱལ་ཕྱེད་པ་ནི་མཐོ་དམན་མེད་པའོ། །ལྟེ་བ་ཟབ་པ་ནི་གཏིང་རིང་བའོ། །སློབ་མ་རང་རང་གི་གདམ་ངག་ལ་མཐུན་པར་འཛིན་པ་ཉིད་ཀྱིས་ལྟེ་བ་རི་མོ་གཡས་སུ་འཁྱིལ་བ་དང༌། འཁོར་ཐམས་ཅད་སྒོ་གསུམ་གྱི་སྤྱོད་པ་ཀུན་ནས་མཛེས་པ་ཉིད་དོ། །བཅུ་ཚན་ལྔ་པ་ནི། ཐུགས་གཙང་བ་ནི་མི་མཐུན་ཕྱོགས་ཀྱི་དྲི་མ་མེད་པའོ༑ ༑དུས་མ་ཡིན་པའི་ཆོས་འདུལ་བ་ནི་དུས་མ་ཡིན་པར་གདུལ་བྱ་འདུལ་བའོ༑ ༑མདངས་ཡོད་པའི་དགེ་སྦྱོང་ཆེན་པོ་ནི་རང་གི་སྐྱེ་བོ་དང་གཞན་སྐྱེ་བོ་སྙོམས་པར་བྱས་པའོ། །ཆོས་ཟབ་མོ་རྟོགས་པ་ལ་གནས་པ་དང༌། ཕྱི་རྗེས་སུ་ནི་ཡང་ཡང་ཆོས་ཉན་པའོ། །ཤིན་ཏུ་རླབས་ཆེ་བ་མ་ཡིན་པའི་བསླབ་པ་རབ་ཏུ་མང་པོའི་གཞི་འཆའ་བ་དང༌། མཆུ་བིམ་པ་ལྟར་དམར་ལ་མདོ་དང་ཉི་སྣང་ལས། ཞལ་ལ་གཟུགས་ཀྱི་གཟུགས་བརྙན་སྣང་བ་ཞེས་པ་དང་མཐུན་པར་དག་ལྡན་ལས༑ ཞལ་ （ ༡༨༣བ ） གཟུགས་གཟུགས་བརྙན་ལྟར་སྣང་བ་དང༌། ཞེས་འདོན་ནོ༑ ༑ཡོན་ཏན་འཐད་པ་ནི་རིགས་པས་སོ། །ཉི་སྣང་ལས། ཡོན་ཏན་ཕྲ་མོའི་ཚོགས་དང་བཅས་པས། ཞེས་སོ། །བཅུ་ཚན་དྲུག་པ་ནི། བྱིས་པའི་སྐྱེ་བོ་ཆགས་པ་ཅན་གཏིང་དཔག་དཀའ་བའི་ཆོས་ཀྱི་འདུལ་བས་ཞེས་སྦྱར་རོ། །གླང་པོ་དང་འབྲུག་སྒྲ་ལ་བསྙེངས་པ་འཇིགས་པ་མི་མངའ་བའོ། །སྙན་པའི་སོགས་པས་སྙན་ལ་འཇམ་པར་སྨྲ་བའི་སློབ་མ་མངའ་བ་དང༌། སྲིད་པར་ཀུན་ཏུ་སྦྱོར་བ་ནི་དགུ་སྟེ། ཆགས་པ། ཁོང་ཁྲོ། ང་རྒྱལ། མ་རིག་པ། ལྟ་བ། ཐེ་ཚོམ། མཆོག་འཛིན། ཕྲ་དོག་སེར་སྣའི་ཀུན་སྦྱོར་དགུ་སྟེ། འདི་དག་གིས་སྲིད་པར་འཆིང་བའོ། །ཆོས་འདུལ་བ་ཤིན་ཏུ་དཀར་བ་ནི་དཀར་པོས་འདུལ་བའོ། །མཉམ་པའི་ས་ནི་སེམས་ཅན་ལ་ཉེ་རིང་དུ་འཛིན་པ་ཟད་པའི་སའོ། །བཅུ་ཚན་བདུན་པ་ནི། སྐྱེ་བོ་གཙང་མ་ཕུན་སུམ་ཚོགས་པ་ནི་གདུལ་བྱ་གཙང་མ་ཡིད་ཆེས་པའི་གནས་སོ། །སངས་རྒྱས་ཀྱི་ཆོས་ཤིན་ཏུ་རྒྱ་ཆེ་བ་དང་ལྡན་པ་དང༌།

སེམས་ཅན་གྱི་ཚོགས་བསགས་པ་ཞེས་ཀྱང་འབྱུང་ངོ༌། །ལྷ་དང༌། མི་དང༌༑ ལྷ་མ་ཡིན་གྱི་འགྲོ་བ་གཞོན་ནུ་མ་ཐམས་ཅད་ཀྱིས་བསྟོད་པར་འོས་པས་མངོན་པར་མགུ་བ་ཉིད་ཀྱི་སྤྱན་དཀར་ནག་འབྱེད་ཅིང་པད་མའི་འདབ་མ་རངས་པ་ལྟ་བུ་ཉིད་དང༌། ཕྱི་རྗེས་སུ་གཟིགས་པ་ནི་མ་འོངས་པ་ན་ཅིར་འགྱུར་ལྟ་བའོ།། འཇམ་པོའི་ཆོས་ཀྱིས་འདུལ་བ་ལ་མཁས་ཞེས་སྦྱར་རོ། །སྐྱོན་ཀུན་ཏུ་གཟིགས་པ་དང༌༑ མཆོག་ཏུ་གནོད་པ་ནི་ཉོན་མོངས་པ་སྟེ། དེ་ལྟར་ཡུན་རིང་རྒྱུན་ཆགས་དགྲར་གྱུར་པ། །གནོད་པའི་ཚོགས་རབ་འཕེལ་བའི་རྒྱུ་གཅིག་པུ། །བདག་གི་སྙིང་ལ་ངེས་པར་གནས་འཆའ་ན། །འཁོར་བར་འཇིགས་མེད་དགའ་བར་ག་ལ་འགྱུར༑ ༑ཞེས་པ་ལྟར་རོ། །མི་མཉམ་པའི་ཆགས་སོགས་ལས་རྒྱལ་བའོ། །བཅུ་ཚན་བརྒྱད་པ་ནི། ལྟ་བས་བྱས་པ་ནི་ལྟ་ངན་རེ་གཉིས་སོགས་སོ། །དཔྲལ་བ་མཛེས་པ་ནི་སྐྲ་མཚམས་ལེགས་པར་དོད་པའོ། །སྨྲ་བ་ཐམས་ཅད་ནི་རྒོལ་བ་ངན་པ་རྣམས་སོ། །དབྱེས་ཆེ་བ་ནི་དཔྲལ་བ་དབྱེས་ཆེ་བའོ། །སྨོན་ལམ་གྱི་མཆོག་གི་སངས་རྒྱས་ཐོབ་པར་གྱུར་ཅིག་པའོ། །དབུ་རྒྱས་པ་ནི་གདུགས་ལྟར་གྱུར་པའོ།། བུང་བ་ལྟར་ཡུལ་ལ་དགའ་བའི་སྲེད་པ་བཟློག་པ་དང༌། བློ་འཇམ་པོས་རྟོག་མེད་ཀྱིས་བརྟན་པའི་སྙིང་པོ་ཤེས་པ་དང༌། དབུ་སྐྲ་མི་བཤོར་བ་ནི་གྱེན་དུ་བརྫེས་བའོ༑ ༑ཕྱག་ཞབས་ལ་དཔལ་གྱི་བེའུ་དང་བཀྲ་ཤིས་དང་གཡུང་དྲུང་འཁྱིལ་བས་བརྒྱན་པ་སྟེ་དེ་དག་གི་རི་མོ་ཡོད་པའོ། །ལྷག་མ་རྣམས་ནི་གོ་སླའོ། །མཚན་དཔེ་དེ་རྣམས་ཀྱི་འགྲུབ་ཚུལ་རིན་ཆེན་ཕྲེང་བ་ལས། རང་སངས་རྒྱས་ཀུན་ལས་བྱུང་དང༌༑ ༑སློབ་མ་མི་སློབ་ལས་བྱུང་དང༌། །འཇིག་རྟེན་མ་ལུས་ཀུན་བསོད་ནམས།། འཇིག་རྟེན་བཞིན་དུ་དཔག་མེད་གང༌། །དེ་བཅུར་བསྒྲེས་བར་གྱུར་པ་ཡི། །བ་སྤུའི་བུ་ག་གཅིག་འགྲུབ་སྟེ། །སངས་རྒྱས་བ་སྤུའི་བུ་ག་ནི། །ཐམས་ཅད་དེ་དང་འདྲ་བར་འབྱུང༌། བ་སྤུའི་བུ་ག་ཐམས་ཅད་ནི། །བསྐྱེད་པར་བྱེད་པའི་བསོད་ནམས་གང༌། །དེ་དག་བརྒྱད་ནི་བསྒྱུར་བ་ཡིས།

དཔེ་བྱད་བཟང་པོ་གཅིག་

（ ༡༨༤ན ） ཏུ་བཞེད། །བསོད་ནམས་དེ་སྙེད་དེ་སྙེད་ཀྱིས། །རྒྱལ་པོ་དཔེ་བྱད་བཟང་པོ་ནི། །རེ་རེ་མཐར་ཕྱིན་དེ་ལྟ་བུར། །བརྒྱད་ཅུའི་བར་དུ་འབྱུང་བར་འགྱུར༑ ༑དཔེ་བྱད་བཟང་པོ་བརྒྱད་ཅུ་དག །འགྲུབ་པའི་བསོད་ནམས་ཚོགས་གང་ཡིན། །དེ་དག་བརྒྱར་ནི་བསྒྱུར་བ་ཡིས། །སྐྱེས་བུ་ཆེན་པོའི་མཚན་གཅིག་གོ། མཚན་ནི་སུམ་ཅུ་འགྲུབ་པའི་རྒྱུ། །བསོད་ནམས་རྒྱ་ཆེན་གང་ཡིན་པ། དེ་དག་སྟོང་དུ་བསྒྱུར་བ་ཡིས། །ཟླ་བ་ཉ་འདི་མཛོད་སྤུའོ། །མཛོད་སྤུ་ཡི་ནི་བསོད་ནམས་དག སྟོང་ཕྲག་བརྒྱར་ནི་བསྡོམས་པ་ཡིས། །སྤྱི་གཙུག་ལྟར་མི་མི་སྣང་བ། །སྐྱོབ་པའི་གཙུག་ཏོར་བསྐྱེད་པར་བྱེད། །གཙུག་ཏོར་བསོད་ནམས་བྱེ་བ་ནི། །གྲངས་མེད་རྒྱ་ཆེན་བཅུ་པོ་དག །སངས་རྒྱས་གསུང་གི་སྒྲ་དབྱངས་ནི། །ཡན་ལག་དྲུག་ཅུ་བསྐྱེད་པའི་མཆོག །ཅེས་གསུངས་པ་ལྟར་རོ། །བཞི་པ་ལ་གསུམ་ལས། སྔ་འགྲེལ་ནི། དེ་ལྟར་ཞེས་སོགས་སོ། །རྩ་བ་ནི། གཟུགས་སྐུ་གང་གིས་སྲིད་པ་དང་ནམ་མཁའ་ཇི་སྲིད་པར་འགྲོ་བ་མཐའ་དག་ལ་འཕྲལ་དང་ཡུན་དུ་ཕན་པ་སྣ་ཚོགས་པ་དག་མཉམ་དུ་མཛད་པའི་ཐུབ་པའི་སྐུ་དེ་ནི་སྤྲུལ་པའི་སྐུ་རྒྱུན་མི་འཆད་པའོ། །འགྲེལ་པ་ནི། མདོ་སྡེ་རྒྱན་ལས། བཟོ་དང་སྐྱེ་དང་བྱང་ཆུབ་ཆེ། །མྱ་ངན་འདས་པར་རྟག་སྟོན་པ། །སངས་རྒྱས་སྤྲུལ་པའི་སྐུ་འདི་ནི། །རྣམ་པར་གྲོལ་བའི་ཐབས་ཆེན་པོ། །ཞེས་པ་ལྟར་མཆོག་གི་སྤྲུལ་པའི་སྐུ་ཤཱཀྱ་ཐུབ་དང༌། བཟོའི་སྤྲུལ་པ་རབ་དགའ་འདུལ་བ་ལ་དྲི་ཟར་སྤྲུལ་པ་སོགས་གཟུགས་གང་གིས་དུས་འཁོར་བ་ཇི་སྲིད་གནས་ཀྱི་བར་དག་མ་དག་གི་འཇིག་རྟེན་གྱི་ཁམས་ཐམས་ཅད་དུ་སེམས་ཅན་རྣམས་ཀྱི་འདོད་པའི་དོན་མངོན་མཐོ་དང་ངེས་ལེགས་སོགས་མཉམ་པ་ཉིད་དུ་མཛད་པའི་སྐུ་དེ་ནི། སངས་རྒྱས་བཅོམ་ལྡན་འདས་ཀྱི་སྤྲུལ་པའི་སྐུ་རྒྱུན་མི་འཆད་པ་ཡིན་ནོ། །རྒྱུ་མཚན་ནི། འཁོར་བ་ཇི་སྲིད་པར་རྒྱུན་ཆགས་པར་འཇུག་པ་ཉིད་ཀྱིས་སོ། །གཉིས་པ་ལ་གསུམ་གྱི་མཚམས་སྦྱར་ལ་གཉིས།

བཤད་ཟིན་དང༌། འཆད་འགྱུར་གྱི་མཚམས་སྦྱར་རོ། །དང་པོ་ནི། རབ་ཏུ་བཏགས་པ་སྟེ་བློས་ཇི་ལྟར་མོས་པ་བཞིན་ཕྱེ་བའི་སྐུ་གསུམ་བསྟན་ཏོ། །ཇི་ལྟར་ཕྱེ་ན། སྔར་བྱང་ཆུབ་ཅེས་སོགས་གསུམ་དུ་བཤད་པ་དེ་ལྟར་རོ། །དེར་ཇི་ལྟར་བསྟན་ན། འདི་ལ་གསུམ་ལས། ངོ་བོའི་ཁྱད་པར་ནི། ངོ་བོ་ཉིད་ཀྱི་སྐུའི་བདག་ཉིད་དེ།། འདིས་སྐུ་ལྷག་མ་གསུམ་དང་དང་པོ་གཉིས་ངོ་བོའི་སྒོ་ནས་དབྱེར་མེད་པར་བསྟན་ཏོ། །རྒྱུའི་ཁྱད་པར་ནི་གྲངས་མེད་གསུམ་དུ་སྦྱོར་བ་སྒོམ་པའི་སྟོབས་ལས་བྱུང་བའོ། །འདིས་རྒྱུ་མེད་པ་དང༌། མི་མཐུན་པའི་རྒྱུ་ལས་བྱུང་བ་བཀག་གོ ། ཡུལ་ཅན་གྱི་ཁྱད་པར་ནི་སངས་རྒྱས་དང་ལ་སོགས་པས་བྱང་སེམས་འཕགས་པ་ཉན་ཐོས་སོ་སྐྱེ་རྒྱུད་དག་པའི་ཡུལ་ཉིད་དུ་རིམ་པ་ལྟར་སྣང་བའོ། །གང་ལ་ལྟོས་ནས་དེ་དག་གི་ཡུལ་དུ་སྣང་ཞེ་ན། ཟག་མེད་ཀྱི་ཡེ་ཤེས་བརྒྱ་ཞེ་དྲུག་ལ་ལྟོས་ནས་ཆོས་ཀྱི་སྐུ་དང་ལ་སོགས་པས་མཚན་དཔེ་དངོས་སུ་སྣང་བ་ལ་ལྟོས་ （ ༡༨༤བ ） ནས་ལོངས་སྐུུ་དང༌། མཚན་དཔེའི་གཟུགས་བརྙན་དུ་སྣང་བ་ལ་ལྟོས་ནས་སྤྲུལ་པའི་སྐུར་བཏགས་སོ། །གཉིས་པ་ནི། དེ་ནས་འཕྲིན་ལས་གསུངས་སོ། །དགོས་པ་ནི། གདུལ་བྱའི་སྐྱེ་བོའི་རང་རང་གི་སྣང་བ་ལ་བརྟེན་པའི་འཕྲིན་ལས་རྣམས་ནི་གཉིས་སུ་མེད་པའི་ཡེ་ཤེས་ཀྱི་བདག་ཉིད་ཆོས་ཀྱི་སྐུའི་ཡིན་ནོ། །ཞེས་བསྟན་པའི་ཕྱིར་དུའོ༑ ༑རྒྱུ་མཚན་ནི། ཆོས་སྐུ་དེའི་བདག་པོ་ལ་བརྟེན་ནས་བྱུང་བའི་ཕྱིར། དེའི་རྒྱུ་མཚན་ཡང༌། ཀུན་རྫོབ་ཏུ་ཡེ་ཤེས་ཁོ་ན་གདུལ་བྱ་དག་པ་ལ་ལོངས་སྤྱོད་རྫོགས་པའི་སྐུ་དང༌། མ་དག་པ་ལ་སྤྲུལ་པའི་སྐུ་ལ་སོགས་པར་སྣང་བ་བསྐྱེད་པའི་སྒོ་ནས་གདུལ་བྱའི་དོན་གྱི་བྱ་བ་མཛད་པས་ནའོ། །རྩ་བ་ལ་གསུམ། དུས་ཀྱི་སྒོ་ནས་མདོར་བསྟན། དབྱེ་བའི་སྒོ་ནས་རྒྱས་པར་བཤད། གྲངས་ཀྱི་སྒོ་ནས་མཇུག་བསྡུ་བའོ། །དང་པོ་ནི། སློབ་དཔོན་ལྟར་ན་ཆོས་སྐུ་དེ་བཞིན་ཞེས་འཆད་ལ། འཕགས་པ་ལྟར་ན་སྤྲུལ་སྐུར་བཞེད་དོ།

།རྣམ་འགྲེལ་དང་དག་ལྡན་ལ་སོགས་པས་སྐུ་གསུམ་ག་ལ་ཆོས་སྐུར་བྱས་ནས་དེའི་འཕྲིན་ལས་སུ་འདོད་དོ། །དུས་ནི་གདུལ་བྱའི་འཁོར་བ་ཇི་སྲིད་འདིའི། །ལས་ནི་རྒྱུན་མི་ཆད་པར་འདོད་པའི་ཕྱིར་རོ། །གཉིས་པ་ལ་གསུམ། ལམ་གྱི་རྟེན། ལམ་གྱི་ངོ་བོ། ལམ་གྱི་འབྲས་བུ་ལ་འགོད་པའོ། །དང་པོ་ནི། རྐང་པ་གཉིས་པའི་འགོད་ཀྱི་སྒྲ་འདིར་བླངས་ནས། གང་གིས་ནས། དེ་བཞིན་གཤེགས་པས་སོ། ། གང་ན། གདུལ་བྱའོ། །གང་ལ་ན། ཐར་ལམ་སྐྱེ་བའི་དངོས་ཀྱི་རྟེན་ལའོ། །ཇི་ལྟར་ན། བདེ་འགྲོ་དང་ངན་འགྲོའི་འགྲོ་བ་རྣམས་ཀྱི་སྡུག་བསྔལ་རབ་ཏུ་ཞི་བ་སྒྲུབ་པའི་ལས་མཛད་པའོ། །གཉིས་པ་ལ་བཞི། ཚོགས་ལམ་དང༌། སྦྱོར་ལམ་དང༌། མཐོང་ལམ་དང༌། སྒོམ་ལམ་ལ་འགོད་པའོ། །དངོས་ལྔ་ལས་དང་པོ་བསྡུ་རྣམ་བཞི་ལ་འགོད་པ་ནི། སློབ་དཔོན་རྟ་དབྱངས་ཀྱི་ཀུན་རྫོབ་བྱང་ཆུབ་ཀྱི་སེམས་བསྒོམས་པ་ལས། སྦྱིན་པའི་གཡབ་མོས་ལེགས་བོས་ནས། །སྙན་པར་སྨྲ་བའི་གཏམ་བྱས་ཏེ། །དོན་སྤྱོད་པ་ཡིས་བག་ཕབ་ནས། །དོན་མཐུན་གྲོས་ཆེན་ངེས་པར་གདབ། །ཞེས་དང༌། མདོ་སྡེ་རྒྱན་ལས། དང་པོར་སྣོད་གྱུར་དངོས་པོ་སྟེ། གཉིས་པ་ཡིས་ནི་མོས་པར་བྱེད༑ ༑གསུམ་པ་ཡིས་ནི་སྒྲུབ་པ་སྟེ། །བཞི་པ་རྣམ་པར་སྦྱོར་བའོ། །ཞེས་པ་ལྟར་རོ༑ ༑གཉིས་པ་ནི། སྤང་བྱ་ཀུན་ནས་ཉོན་མོངས་པ་དང༌། བླང་བྱ་རྣམ་བྱང་ཐོས་བསམ་གྱིས་སོ་སོར་རྟོག་པའོ། །གསུམ་པ་ནི། སེམས་ཅན་གྱི་དོན་ཇི་ལྟ་བ་བཞིན་སྒྲུབ་པའོ། །བཞི་པ་ནི། རང་དོན་ཕ་རོལ་ཏུ་ཕྱིན་པ་དྲུག་གོ །ལྔ་པ་ནི། གཉིས་དོན་སངས་རྒྱས་ཀྱི་ལམ་དགེ་བ་བཅུའོ། །གཉིས་པ་ནི། འཇིག་རྟེན་པའི་སྒོམ་བྱུང་གིས་དོན་དམ་པར་ཆོས་ཐམས་ཅད་རང་བཞིན་གྱིས་སྟོང་པ་ཉིད་དུ་རྟོགས་ཤིང་གོམས་པའོ། །གསུམ་པ་ནི། གཟུང་འཛིན་གཉིས་ཟད་པའི་ཆོས་ཉིད་ཀུན་ཏུ་འགྲོ་བའི་དོན་རྟོགས་པའོ། །བཞི་པ་ལ་དྲུག །ས་ལྔ་པའི་བར། དྲུག་པ། བདུན་པ། བརྒྱད་པ། དགུ་པ། བཅུ་པ་ （ ༡༨༥ན ） ལ་འགོད་པའོ། །དང་པོ་ནི། ཆོས་ཐམས་ཅད་བརྡར་བཏགས་པ་ཙམ་དུ་རྟོགས་པའི་ས་ལྔ་པའི་བར་ལ་འགོད་པའོ།

། གཉིས་པ་ནི། ཤེས་དང་ཤེས་པ་དོན་དམ་པར་དམིགས་པ་མེད་པར་རྟོགས་པ་ས་དྲུག་པ་ལ་འགོད་པའོ། །གསུམ་པ་ནི། ཐབས་ཀྱིས་ལུས་ཅན་རྣམས་ཡོངས་སུ་སྨིན་པར་བྱེད་པ་ས་བདུན་པ་ལ་འགོད་པའོ། །བཞི་པ་ནི་ཉན་རང་དང་ཐུན་མོང་མ་ཡིན་པའི་བྱང་སེམས་ཀྱི་ལམ་རྟོགས་པ་ལ་འགོད་པ་དང༌། ཆོས་རྣམས་ལ་མངོན་པར་ཞེན་པ་བཟློག་པ་སྟེ་སྤངས་པ་ལ་འགོད་པ་ནི་ས་བརྒྱད་པ་ལའོ། །ལྔ་པ་སྨོན་ལམ་གྱི་སྟོབས་ཀྱིས་ས་དགུ་པ་ཐོབ་པ་ལ་འགོད་པའོ། །དྲུག་པ་ལ་གསུམ། ས་བཅུ་ཐོབ་མ་ཐག་པ་དང༌། སྐྱེ་བ་གཅིག་གིས་ཐོགས་པ་དང༌། སྲིད་པ་ཐ་མ་པ་ལ་འགོད་པའོ། །དང་པོ་ནི། རང་ཉིད་སངས་རྒྱས་པའི་སྣོད་བཅུད་ཀྱི་ཞིང་རྣམ་པར་དག་པ་ལ་འགོད་པའོ། །གཉིས་པ་ལ་གསུམ་ཏེ། ངེས་པར་སྐྱེ་བ་ཕྱི་མ་ལ་བྱང་ཆུབ་སོ་སོར་ངེས་པ་དང༌། ཕྱོགས་བཅུའི་སེམས་ཅན་རྣམས་ཀྱི་དོན་ཚད་མེད་པ་སྒྲུབ་པ་དང༌། སངས་རྒྱས་བསྟེན་པ་དང་ཆོས་ཉན་པ་སོགས་ཀྱི་ཡོན་ཏན་ལ་འགོད་པའོ། །གསུམ་པ་ལ་བཞི། ནུས་པ། རྟོགས་པ། སྤངས་པ། དག་པའི་རྒྱུའི་ཚོགས་པའོ༑ ༑དང་པོའི་གཉིས་ནི། བྱང་ཆེན་གྱི་ཚོགས་མཐའ་དག་བསྐྱེད་པའི་བྱང་ཆུབ་ཀྱི་ཡན་ལག་ལ་འགོད་པ་དང༌། ཆོགས་གཉིས་ཀྱི་ལམ་གྱི་འབྲས་བུ་རྫོགས་བྱང་དུ་དངོས་སུ་འབྱིན་པས་ལས་འབྲས་ཀྱི་འབྲེལ་བ་ཆུད་མི་ཟ་བའོ། །གཉིས་པའི་གཉིས་པ་ནི། བདེན་པ་མཐོང་བས་ཇི་སྙེད་པ་རྟོགས་པ་དང༌། འདུས་བྱས་འཁོར་བ་དང༌། འདུས་མ་བྱས་མྱ་ངན་ལས་འདས་པ་ལ་དོན་དམ་པར་བླང་དོར་ཐ་དད་དུ་ཡོངས་སུ་མི་ཤེས་པའོ། །གསུམ་པའི་གཉིས་ནི། གཙང་བདེ་སོགས་སུ་འཛིན་བའི་ཕྱིན་ཅི་ལོག་བཞི་སྤངས་པ་དང༌། ཕྱིན་ཅི་ལོག་དེའི་གཞི་མེད་པའི་ཚུལ་རྟོགས་པ་དང༌། བཞི་པའི་གཉིས་ནི། སངས་རྒྱས་ཀྱི་རྒྱུ་ཚོགས་དྲི་མས་རྣམ་པར་བྱང་བ་དང༌། ཡོན་ཏན་གྱི་རྒྱུ་ཚོགས་རྣམས་དང་ལྡན་པར་རྟོགས་པའོ། །གསུམ་པ་ནི༑ མི་གནས་པའི་མྱ་ངན་ལས་འདས་པ་སངས་རྒྱས་ཀྱི་ས་ལ་འགོད་པའོ། །གསུམ་པ་ནི། ཆོས་ཀྱི་སྐུ་ཡི་འཕྲིན་ལས་འདི།

།རྣམ་པ་ཉི་ཤུ་བདུན་དུ་བཞེད་དོ། །གསུམ་པ་ལ་གསུམ། འཕྲིན་ལས་ཀྱི་དབྱེ་བ། དེའི་དུས་གོ་རིམ་གཞན་མཚོན་ཚུལ་ལོ། །དང་པོ་ལ་རྩ་བ་ལྟར་གསུམ་ལས། དང་པོ་ནི། འཕྲིན་ལས་གཞན་འཇུག་པའི་དང་པོར་འགྲོ་བ་བཟང་པོ་ལྷ་མི་དང༌། བཟང་པོ་མ་ཡིན་པ་ངན་འགྲོ་ལ་མངོན་པར་ཞེན་པ་ཉོན་མོངས་མེད་པར་གནས་པའི་མཚན་ཉིད་འགྲོ་བ་རབ་ཏུ་ཞི་བའི་འཕྲིན་ལས་མཛད་པའོ། །གཉིས་པ་ལ་སྔར་ལྟར་བཞིའོ། ། དང་པོ་ཚོགས་ལམ་ལ་འགོད་པ་ལ་སྔར་ལྟར་ལྔའི་དང་པོ་ནི། དེ་ནས་སྦྱིན་པ་དང༌༑ ལ་སོགས་པས་སྙན་པར་སྨྲ་བ། དོན་མཐུན་པ། དོན་སྤྱོད་པ་སྟེ་བསྡུ་བའི་དངོས་པོ་ （ ༡༨༥བ ） བཞི་ལ་འགོད་པའོ། །གཉིས་པ་ནི། སློབ་པ་ལས་བྱུང་བ་ལ་སོགས་པའི་ཤེས་པས་མི་མཐུན་པའི་ཕྱོགས་དོར་བ་དང༌། གཉེན་པོ་བླང་བར་བྱ་བའི་སྒོ་ནས་རྟོགས་པར་མཛད་པའོ། །གསུམ་པ་ནི། དེ་ནས་སེམས་ཅན་གྱི་དོན་ཏེ༑ གཞན་གྱི་དོན་བྱམས་པ་ལ་སོགས་པ་ཚད་མེད་པ་བཞིའི་མཚན་ཉིད་ཀྱི་ཇི་ལྟ་བའི་བདག་ཉིད་ལ་བཀོད་དོ། །ཅིའི་ཕྱིར་གཞན་དོན་ཡིན་ཞེ་ན། དཔེར་ན་སྒྱུ་མ་མཁན་བཞིན་དུ་སེམས་ཅན་རྣམས་ལ་རྗེས་སུ་ཆགས་པ་དང༌། ཁོང་ཁྲོ་བ་ལ་སོགས་པས་རྣམ་པར་དབེན་པ་ཉིད་ཀྱིས་སོ། །བཞི་པ་ནི། དེའི་རྗེས་ལ་སྦྱོར་བ་ཕུན་ཚོགས་རང་གི་དོན་ཞེས་སོགས་སོ། །ལྔ་པ་ནི། རང་དོན་ལ་བཀོད་པ་དེའི་འོག་ཏུ་རང་དང་གཞན་གྱི་ཞེས་སོགས་སོ། །གཉིས་པ་སྦྱོར་ལམ་ལ་འགོད་པ་ནི། ཚོགས་ལམ་ལ་བཀོད་པ་དེ་ནས་ཞེས་སོགས་སོ། །གསུམ་པ་མཐོང་ལམ་ལ་འགོད་པ་ནི། སྦྱོར་ལམ་དེའི་རྗེས་ལ་སྦྱིན་པའི་ཕ་རོལ་དུ་ཕྱིན་པ་ཡོན་ཏན་ཡོངས་སུ་དག་པ་ལ་བརྟེན་ནས་ཞེས་སོགས་སོ༑ ༑བཞི་པ་སྒོམ་ལམ་ལ་འགོད་པ་ལ་ཡང་དྲུག་ལས། དང་པོ་ནི། མཐོང་ལམ་གྱི་རྗེས་སུ་དེ་ནས་ཚོགས་ཡོངས་སུ་རྫོགས་པའི་རྒྱུར་ཞེས་སོགས་ས་ལྔ་པའི་བར་དང༌༑ ཚུལ་ཁྲིམས་ལ་སོགས་པའི་ཕ་རོལ་ཏུ་ཕྱིན་པའི་ཆོས་ཐམས་ཅད་བརྡར་བཏགས་པའི་ཤེས་པ་ལ་འགོད་དོ། །གཉིས་པ་ནི། ཇི་སྐད་བཤད་པ་དེ་བཞིན་དུ་ཕར་ཕྱིན་དང་པོ་ལྔ་རིམ་གྱིས་རྫོགས་ནས་ཤེས་རབ་ཀྱི་ཞེས་སོགས་སོ།

།གསུམ་པ་ནི། ས་དྲུག་པ་ལ་བཀོད་པ་དེའི་འོག་ཏུ་ཞེས་སོགས་སོ། །བཞི་པ་ནི། ས་བདུན་པ་ལ་བཀོད་པ་དེ་ནས་ཞེས་སོགས་དང༌། རྟོགས་པའི་ཆོས་ལ་བཀོད་པ་དེ་ནས་ཞེས་སོགས་སོ། །ལྔ་པ་ནི། དེའི་རྗེས་ལ་ས་དགུ་པ་ལ་སྨོན་ལམ་གྱི་ཕ་རོལ་ཏུ་ཕྱིན་པའི་མཐུས་བྱང་ཆུབ་ཐོབ་པ་ལའོ། །དྲུག་པ་ལ་རྩ་བ་ལྟར་གསུམ་གྱི་དང་པོ་ནི༑ ས་དགུ་པ་དེའི་འོག་ཏུ་ཞེས་སོགས་སོ། །གཉིས་པ་ནི། དེ་ནས་ཡང་ས་བཅུ་པ་དེ་ཉིད་ལ་ཞེས་སོགས་སོ། །གསུམ་པ་ལ་བཞིའི་དང་པོ་གཉིས་ནི། སངས་རྒྱས་ཀྱི་དྲུང་དུ་འགྲོ་བ་ལ་སོགས་པ་དེ་ལྟ་བུའི་རིམ་པས་ཡང་ས་བཅུ་པ་དེ་ཉིད་ལ་ཞེས་སོགས་དང༌། བསྐལ་བ་གྲངས་མེད་གསུམ་དུ་སྦྱོར་བཞི་བསྒོམས་པའི་ལས་དང༌། དེའི་འབྲས་བུ་བྱང་ཆུབ་ཀྱི་འབྲེལ་བ་ཆུད་མི་ཟ་བ་དང༌། གཉིས་པ་ནི། བདེན་བཞིའི་དངོས་པོ་ཐམས་ཅད་ཞེས་སོགས་སོ། །གསུམ་པའི་གཉིས་ནི། དངོས་པོ་ལ་ལོག་པར་ཞེན་པའི་ཕྱིན་ཅི་ལོག་ཐམས་ཅད་སྤངས་པ་དང༌། ཕྱིན་ཅི་ལོག་གི་གཞིའམ་དམིགས་པ་བདེན་པ་མེད་པས་སྤངས་པའི་ཡེ་ཤེས་སོ། །བཞི་པའི་གཉིས་ནི། རང་བཞིན་གྱིས་ཡོངས་སུ་དག་ཅིང་འོད་གསལ་བའི་མཚན་ཉིད་ཀྱི་ཞེས་སོགས་དང༌། རྣམ་པར་དག་པའི་ཡོན་ཏན་དེ་དག་ཀྱང་སངས་རྒྱས་ཀྱི་རྒྱུར་གནས་པའི་ཕྱིར་དྲི་མ་ཐམས་ཅད་ཞེས་སོགས་སོ། །གསུམ་པ་ལམ་གྱི་འབྲས་བུ་ལ་འགོད་པ་ནི། དེ་ནས་དེ་བཞིན་གཤེགས་པ་ཞེས་སོགས་སོ། །གཉིས་པ་ནི། དེ་ལྟར་ན་ཆོས་ཀྱི་སྐུ་རྒྱུན་མི་ཆད་པ་བཞིན་དུ། ཆོས་སྐུ་འདིའི་ （ ༡༨༦ན ） འཕྲིན་ལས་ཉི་ཤུ་རྩ་བདུན་ཡང་འཁོར་བ་ཇི་སྲིད་པར་འཇུག་པར་བཞེད་པས་ན་མཛད་པ་ཡིན་ནོ། །གསུམ་པ་ནི། འགྲེལ་པ་འདིར་དང་པོར་སེམས་བསྐྱེད་དང༌། མཐར་འཕྲིན་ལས་ལ་ས་མཚམས་ཀྱི་སྐྱེ་རིམ་བརྗོད་ནས་བར་པ་རྣམས་ལ་མི་སྨོས་པ་ཅི་ཞེ་ན། ཡན་ལག་རྒྱས་བཤད་ཀྱི་དང་པོར་སེམས་བསྐྱེད་པ་ཐ་མར་འཕྲིན་ལས་ཉེར་བདུན་ལས་ས་མཚམས་བསྟན་པའི་རིམ་པ་དེས་ཤུགས་ལ་བརྗོད་པའྀ་ལྷག་མ་བར་གྱི་ཚིག་གི་དོན་རེ་དགུ་པོ་རྣམས་ཀྱི་ས་མཚམས་ཀྱི་གོ་རིམ་ཡང་ཁོང་དུ་ཆུད་པར་བྱ་སྟེ།

འདིར་དངོས་སུ་མ་སྨོས་པའི་རྒྱུ་མཚན་ནི། ཚིག་མང་དུ་དོགས་པས་བདག་གིས་ནི་མ་བྲིས་སོ། །གསུམ་པ་ནི༑ ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་སོགས་སོ།། །།༈གཉིས་པ་ལ་གསུམ་ལས། སྔ་འགྲེལ་ནི། རྒྱས་པ་ལ་ཞེས་སོགས་སོ།། རྩ་བ་ནི། མཚན་ཉིད་ཀྱི་སྐབས་དང༌། དེ་ཡི་རྣམ་རྫོགས་སྦྱོར་བའི་སྐབས་དང༌། དེ་ཡི་རབ་ཀྱི་སྐབས་དང༌། དེ་ཡི་གོ་རིམ་གྱི་སྐབས་དང༌། དེ་ཡི་མཐའ་ཡི་སྐབས་དང༌༑ དེ་ཡི་རྣམ་སྨིན་གྱི་སྐབས་ཞེས་བསྡུས་པ་སྔ་མ་ལས་གཞན་རྣམ་པ་དྲུག་གོ། དག་ལྡན་དུ། དེ་ཡི་ཞེས་པ་དང་པོ་མཁྱེན་གསུམ་དང༌། ཕྱི་མ་བཞི་སྦྱོར་བ་ལ་མཛད་དོ། །འདི་དང་འོག་མ་གཉིས་ལ། ཤེས་རབ་ཕ་རོལ་ཕྱིན་པ་ནི། །དངོས་པོ་དྲུག་གིས་ཡང་དག་བཤད། །ཅེས་དང༌། དངོས་པོ་གསུམ་གྱིས་ཡང་དག་བཤད། ཅེས་འཇམ་གསར་གྱིས་སྦྱར་བ་ལྟར་ནི་འཐད་དོ། །འགྲེལ་པ་ནི། དང་པོར་བཤད་པའི་རྣམ་མཁྱེན་ལ་སོགས་པ་གསུམ་ནི་མཁྱེན་གསུམ་གྱི་མཚན་ཉིད་ཡིན་ཏེ༑ ཆོས་སུམ་ཅུས་མངོན་པར་མཚོན་པར་བྱ་བའི་གནས་ཡིན་པས་སོ། །འདིར་ནི་མཚན་ཉིད་ཀྱི་སྒྲས་བྱ་བྱེད་གཉིས་ཀ་འཛིན་པས་བྱ་བའི་དབང་དུ་བྱས་པའོ།། དེ་ནས་ཞེས་སོགས་རྣམས་ནི། དེའི་འོག་ནས་བཤད་པ་འདི་དང་འདི་ཞེས་སྦྱར་རོ༑ ༑རྣམ་པ་ཞེས་པ་ནས་རྟོགས་པ་ནི་མཁྱེན་གསུམ་གྱི་སྦྱོར་བ་ཡིན་ཏེ། སྐྱེ་མེད་གསུམ་ཤེས་པའི་མཁྱེན་གསུམ་ལ་དབང་དུ་བྱ་བའི་ཕྱིར་རྣམ་ཀུན་འདིས་ཐམས་ཅད་མཁྱེན་པ་ཉིད་གསུམ་སྒོམ་པ་ལ་སྦྱོར་བས་ནའོ། །རྩེ་མོ་ཞེས་པ་ནས་ནི་མཁྱེན་གསུམ་གྱི་རབ་ཀྱི་གནས་སྐབས་ཡིན་ཏེ། མཁྱེན་གསུམ་ལ་ཤིན་ཏུ་ཞེས་པ་ནས༑ ཕྱིར་རོ། །མཐར་ཞེས་པ་ནས་ནི་མཁྱེན་གསུམ་གྱི་གོ་རིམ་གྱི་གནས་སྐབས་ཡིན་ཏེ། མཁྱེན་གསུམ་གྱི་རྟོགས་པའི་དངོས་པོ་ཞེས་པ་ནས་ཕྱིར་དུ་སྔར་བཤད་པ་ལྟར་གྱི་སོ་སོ་བ་དང་མཐའ་དག་ཏུ་རྣམ་པར་བསྒོམས་པའི་དོན་གཞུང་སྲོང་བ་སྟེ་མ་ཉམས་པར་རྒྱུན་ལྡན་དུ་སྦྱོར་བར་བྱེད་པས་སོ། །སྐད་ཅིག་ཅེས་པ་ནས། ནི་མཁྱེན་གསུམ་གྱི་མཐར་ཐུག་པའི་གནས་སྐབས་ཡིན་ཏེ།

སློབ་པའི་སྐབས་སུ་དེ་ལས་ཁྱད་པར་དུ་ （ ༡༨༦བ ） འགྲོར་མེད་པས་སོ། །ཆོས་ཞེས་པ་ནས་ནི་མཁྱེན་གསུམ་གྱི་རྣམ་སྨིན་མཐར་ཐུག་པ་ཡིན་ཏེ། མཁྱེན་གསུམ་དེའི་འབྲས་བུ་མཐར་ཐུག་ཡིན་པས་སོ། །འདིའི་མཁྱེན་གསུམ་ནི་སྐྱེ་མེད་གསུམ་མཁྱེན་པའི་བྱང་སེམས་ཀྱི་རྣལ་འབྱོར་ལ་བྱའོ། །མཚན་ཉིད་ནས་རྣམ་སྨིན་གྱི་བར་ན་ཡོད་པ་དེ་ལྟར་ན་ཡུམ་གསུམ་པོ་ཐམས་ཅད་ཀྱི་དོན་བསྡུས་པ་བརྒྱད་དུ་ཕྱེ་བ་ལས་གཞན་རྣམ་པ་དྲུག་སྟེ་ཚིག་གི་དོན་ནི་སྔ་མ་བརྒྱད་དུ་ཕྱེ་བའི་སྐབས་ཁོ་ན་བཞིན་དུ་བཤད་པར་བྱ་བ་ཡིན་ནོ།། །།༈ གསུམ་པ་ལ་གསུམ་ལས། སྔ་འགྲེལ་ནི། བར་མ་ལ་ཞེས་སོགས་སོ།། རྩ་བ་ནི། ཡུལ་ནི་ཞེས་སོགས་སོ། །འགྲེལ་པ་ནི། དང་པོར་བསྟན་པའི་རྣམ་མཁྱེན་སོགས་གསུམ་ནི། འཇུག་པའི་ཡུལ་གྱི་རྒྱུ་ཡིན་ཏེ། ཐོས་བསམ་གྱིས་གཏན་ལ་ཕབ་ནས། མངོན་དུ་བྱ་བའི་ཕྱིར་སྦྱོར་བས་སྒོམ་བྱ་ཡིན་པས་སོ། །དེའི་འོག་ཏུ་བསྟན་པའི་རྣམ་ཀུན་སོགས་བཞི་ནི། སྦྱོར་བ་ཡིན་ཏེ། མཁྱེན་གསུམ་གྱི་རྣམ་པ་མངོན་དུ་བྱ་བའི་ཕྱིར་སྒོམ་བྱ་ཡིན་པས་སོ། །དེའི་འོག་ཏུ་བསྟན་པའི་ཆོས་སྐུ་འཕྲིན་ལས་དང་བཅས་པ་ནི་འབྲས་བུ་ཡིན་ཏེ། སྦྱོར་བ་བཞི་བསྒོམས་པས་ཐོབ་བྱ་ཡིན་པའི་ཕྱིར་རོ། །གལ་ཏེ་ཚིག་དོན་ལ་ཁྱད་མེད་ན་རྒྱས་འབྲིང་བསྡུས་པ་གསུམ་གྱི་ཁྱད་པར་མི་འཐད་དོ་ཞེ་ན། འདི་གསུམ་གྱི་ཁྱད་པར་ལ། ལོཙྪོ་བ་ཆེན་པོས་བརྒྱད་དུ་བཤད་པ་མངོན་རྟོགས་རང་རང་གི་མཚན་ཉིད་དྲུག་དུ་བཞག་པ་དེ་དག་གི་གོ་རིམ་ངེས་པ་དང༌། གསུམ་དུ་བཞག་པ་གྲངས་ངེས་དང༌། ཟློས་པའི་སྐྱོན་སྤོང་གཙོ་བོར་བྱས་ནས་བསྟན་པའོ། །ཞེས་འཆད་དོ། ཁ་ཅིག་ཡུམ་གསུམ་པོ་རེ་རེའི་དོན་ཡང་རྒྱས་པ་དང༌། འབྲིང་དང༌། མདོར་བསྡུས་ཏེ་ཤེས་པར་འདོད་པ་དག་ལ་གོ་རིམ་བཞིན་དུ་མངོན་རྟོགས་བརྒྱད་དང༌། དྲུག་དང༌། གསུམ་དུ་ཕྱེ་ནས་བསྟན་པ་ཡིན་ནོ། །ཞེས་ཟེར་རོ། །གཞན་དག་དབང་པོ་རྣོ་འབྲིང་རྟུལ་པོ་གསུམ་གྱི་དབང་དུ་བྱས་པ་ཡིན་ནོ།

།ཞེས་ཟེར་རོ། །འོན་ཀྱང་མཚོན་བྱ་དངོས་པོ་བརྒྱད་ཙམ་གྱི་ལྡོག་པ་ནས་མངོན་རྟོགས་ཀྱི་དབྱེ་བསྡུ་བསྟན་པ་ཡིན་ལ། མཚོན་བྱེད་དོན་བདུན་ཅུའི་རྒྱས་པར་བཤད་པ་ལ་ཁྱད་པར་ཅུང་ཟད་ཀྱང་མེད་པའི་ཕྱིར་རོ། །གསུམ་པ་ལ་བཞི། ཡུམ་གསུམ་བརྗོད་བྱ་གཅིག་ཏུ་བསྡུ་བའི་ཚུལ། ལུགས་གང་ལ་བརྟེན་པའི་ཚུལ། དགེ་བ་གཞན་དོན་དུ་བསྔོ་བ། ཁེངས་བསྐྱུང་ཞིང་དགའ་བ་རྗེས་སུ་བསྒྲགས་པའོ། །དང་པོ་ནི། གལ་ཏེ་མངོན་པར་རྟོགས་པའི་རྒྱན་འདི་ཀུན་གྱི་རྒྱན་དུ་འགྱུར་བར་ནི་ཞེས་འཆད་ན། ཡུམ་རྒྱས་འབྲིང་གཉིས་ཀྱི་དོན་ཚང་ཡང་བསྡུས་པའི་དོན་མ་ཚང་བའི་ཕྱིར་ཏེ། མདོ་དེ་ཉིད་ལ་སེམས་བསྐྱེད་ཉེར་གཉིས་དང༌། གདམ་ངག་དང་པོ་དྲུག་གི་མདོ་

（ ༡༨༧ན ） ལ་སོགས་པ་མེད་པའི་ཕྱིར་རོ་ཞེ་ན། འདིའི་ལན་ལ་གཉིས། དོན་ཁྱད་པར་མེད་པས་རྗེས་འགྲོ་དང༌༑ ལྡོག་པའི་སྒོ་ནས་བསྟན་ཏོ། །དང་པོ་ནི། ལ་ལ་ཡུམ་བརྒྱད་སྟོང་པ་ལས་མངོན་རྟོགས་ཀྱི་དོན་ཙམ་དང༌། དེ་ལས་གཞན་ཉི་ཁྲི་ལས་ཚིག་ཀྱང་ཚང་བ་དང་གཞན་རྒྱས་པ་ལས་དོན་རེ་རེ་ལ་ཡང་མིང་གི་རྣམ་གྲངས་ཀྱིས་བཤད་པ་སྟེ། དོན་ལ་བརྟེན་པའི་མཁས་པ་རྣམས་ཀྱིས་ཡུམ་གསུམ་པོ་ཀུན་ལའང་དོན་གྱི་ཁྱད་པར་མདོར་བསྡུས་ནས་བསྟན་པ་དེ་ཙམ་དུ་ཤེས་པར་བྱའོ། །གཉིས་པ་ནི། ཡུམ་གསུམ་དོན་ལ་ཁྱད་པར་མེད་ཅིང་ཚིག་གིས་ཕྱེ་བ་དེ་ལྟ་མ་ཡིན་ན་ཡུམ་ཐམས་ཅད་ཀྱིས་བརྗོད་བྱ་དོན་གྱི་རིམ་པ་མདོ་བརྒྱད་སྟོང་པས་ལེགས་པར་བསྡུས་པ་མ་ཡིན་པར་འགྱུར་རོ། །འདོད་པར་མི་ནུས་ཏེ། ཕྱོགས་གླང་གིས། དེ་ལྟར་ཇི་སྐད་བཤད་དོན་གྱིས། །བརྒྱད་སྟོང་དོན་འདིར་མ་ཚང་མེད༑ ༑འདིར་གཞུང་བསྡུས་པ་ཡིན་པར་འདོད། །ཅེས་སོ། །ཡུམ་གསུམ་ལ་དོན་ཁྱད་པར་མེད་ན། ཟློས་པར་འགྱུར་རོ་ཞེ་ན། ཡུམ་གསུམ་པོ་དེ་ལ་ཚིག་བསྡུས་པ་དང༌༑ སོགས་པས་འབྲིང་དང་རྒྱས་བའི་རབ་ཏུ་དབྱེ་བས་རྒྱས་འབྲིང་བསྡུས་པའི་ཁྱད་པར་ཡོད་པ་ཁོ་ནར་ཟད་དོ། །གཉིས་པ་ནི། ཚིག་ལེའུར་བྱས་པའི་འགྲེལ་གསལ་བ། །འདི་ནི་སེང་གེ་བཟང་པོས་བྱས་སོ། །ཇི་ལྟར་ན། ཡུམ་བར་མའི་ཚིག་དང༌། རྒྱས་པའི་ངག་དང༌། སོགས་པས་བསྡུས་པའི་དོན་དང༌། མིང་གི་རྣམ་གྲངས་སོགས་དང༌། བསྟན་བཅོས་སྦྱོར་བ་མ་བྱས་པར། དོན་ཡང་དག་པར་བླངས་ནས་སོ། །དགོས་པ་ནི། བདེ་བླག་ཏུ་གོ་སླ་བའི་ཕྱིར་རོ། །གང་ལ་བརྟེན་ནས་ཞེ་ན། འཕགས་པ་རྣམ་པར་གྲོལ་སྡེ་ཡི། །མཐུ་ཡིས་བསྟན་བཅོས་ཀྱི་དོན་མཐོང་བའི་སྒོ་ནས་ནིའོ། །དེར་མ་ཟད་རང་གི་བླ་མ་མཁན་པོ་ཡང་དག་རྣམ་སྣང་མཛད་བཟང་པོ་ལས་མན་ངག་ཐོས་ཤིང་གནང་བ་ཐོབ་ནས་བྱས་སོ། ཁ་ཅིག་འདི་འཕགས་པ་གྲོལ་སྡེ་ལ་འཆད་དོ༑ ༑གསུམ་པ་ནི། དེ་བསྡེབས་པ་ལས་བྱུང་བ་ཡི། །ཞེས་སོགས་ཏེ་གོ་སླའོ། ། བཞི་པ་ནི། བདག་གིས་རྒྱན་གྱི་དོན་ཀུན་གང་ན་ཞིག་རྟོགས་ཏེ།

རྒྱན་གྱི་བསྟན་བཅོས་ཀྱི་དོན་ཀུན་བདག་གི་བློའི་ཕྱི་རོལ་ལྐོག་ཏུ་གྱུར་པས་སོ། །དེའི་རྒྱུ་མཚན་ཡང༌༑ བསྟན་བཅོས་ཀྱི་དོན་ཀུན་ལ་བདག་གི་ཤེས་རབ་མི་གསལ་བས་སོ། །འོ་ན་གང་གི་ཡུལ་ཡིན་ཞེ་ན། བདག་ཉིད་ཆེན་པོ་འཕགས་པ་སངས་རྒྱས་དང༌། སར་ཆུད་པའི་བྱང་སེམས་རྣམས་ཀྱི་བློའི་སྤྱོད་ཡུལ་ཡིན་པས་སོ། །དེ་བས་ན་བསྟན་བཅོས་ཀྱི་དོན་ཀུན་ནི་བདག་གི་ཡུལ་ག་ན་ཡིན་ཏེ་མ་ཡིན་ནོ། །དེ་ལྟར་ན་འགྲེལ་པ་རྩོམ་པར་མི་རིགས་ཏེ། འཁྲུལ་བ་སྲིད་པའི་ཕྱིར་རོ་ཞེ་ན། འོན་ཀྱང་སྤྱོད་ཡུལ་མ་ཡིན་པའི་རྒྱན་གྱི་དོན་བཤད་པ་ལ་བདག་གིས་འབད་པ་བགྱིས་པའི་ཚིག་དོན་ལ་ནོངས་པ་མཆིས་ན་སྐྱེ་བོ་མཁས་པ་རྣམས་བཟོད་པར་མཛོད་ཅིག་སྟེ་རང་གི་རྟོགས་པ་འཕེལ་བ་དང༌། བློ་གྲོས་དམན་པ་གཞན་གྱི་དོན་གྱི་ངོར་བྱས་པ་ཡིན་པས་སྐྱོན་མེད་དོ། །ཀྱེ་མ་ནི་ངོ་མཚར་བའི་ཚིགས་ཏེ། དངོས་པོར་སྨྲ་བའི་གཞུང་ལུགས་ཕན་ཚུན་འགལ་བ་སྣ་ཚོགས་ལ་སྔོན་ཆད་སྦྱངས་པས་ཟབ་མོའི་དོན་མ་རྙེད་ཅིང༌། ལོག་ཤེས་དང་ཐེ་ཚོམ་གྱིས་བློ་གྲོས་དུབ་པ་བདག་གི་བློ་གྲོས་ངལ་སོ་བའི་གནས་ཟབ་མོ་ཕྱིན་ཅི་མ་ལོག་པ་གསལ་བར་བྱེད་པ་ཤེས་རབ་ཀྱི་ཕ་རོལ་ཏུ་ཕྱིན་པ་ལུགས་ཡུན་རིང་མོ་ཞིག་ཏུ་དགེ་བའི་བཤེས་གཉེན་མཉེས་པར་བྱས་ཤིང༌། ཐོས་བསམ་གྱི་རྩོལ་བས་འབད་ནས་མཐོང་བ་ཡིན་ནོ། །གསུམ་པ་ནི༑ གོ་སླའོ།། །།ཀ༣ མཇུག་མཐར་ཕྱིན་པའི་དོན་བཤད་པ། རྒྱལ་བ་ཀུན་གྱི་གསུང་གི་ལམ་ལས་ནི། །ལེགས་པར་བརྒྱུད་པའི་ཡུམ་དོན་ཡིད་བཞིན་ནོར། །མི་ཕམ་རྒྱལ་སྲས་གཞུང་ལུགས་རྒྱ་མཚོ་ནི། །ལུགས་བཞིན་ལེགས་པར་བཀྲལ་པའི་འགྲེལ་པ་རྣམས། །དྲི་མེད་རིགས་པའི་ལམ་ལས་ཐུབ་པ་ཡི། །དགོངས་ཟབ་སྣ་ཚོགས་གསུང་གིས་རབ་བསྒྲགས་ཤིང༌། །ཐམས་ཅད་མཁྱེན་ཅེས་གསལ་བར་རབ་གྲགས་པ། །བློ་བཟང་གྲགས་པས་ལེགས་པར་བཤད་པའི་གཏེར། །གང་གི་ཞབས་རྡུལ་གཙུག་གིས་གུས་བསྟེན་པས། །རབ་འབྱམས་གཞུང་ལ་མང་ཐོས་སྤོང་བ་པ།

།རྒྱལ་མཚན་བཟང་པོའི་ཚིག་གི་ལམ་ལས་ནི། །ཉིན་བྱེད་འཆར་ཁའི་འོད་ཀྱིས་ཕོག་པ་ཡི། །ས་འཛིན་དཀར་པོའི་ངོས་ལ་བྲིས་པའི་རྡུལ། །བློ་ངན་བློ་ཡི་དགའ་བ་མི་བསྐྱེད་མོད། །གཟུར་གནས་ཡིད་ཀྱི་མུན་པ་སེལ་བ་དང༌། །བཤེས་གཉེན་མཁས་པའི་གསུང་ནི་མི་ཉམས་དང༌། ། རང་གིས་རྟོགས་པ་དྲན་པར་བྱ་ཕྱིར་བཀོད། །མན་ངག་ལུང་རིགས་ལམ་ནས་དྲངས་པའི་ཕྱིར། །འདི་ལ་འཁྲུལ་བའི་ནོངས་པ་མེད་སེམས་མོད། །ཉིད་ཀྱི་གསུང་ལས་གཞན་དུ་བཤད་གྱུར་ན། །མཁྱེན་ལྡན་ཐུགས་རྗེའི་དབང་གིས་བཟོད་པའི་རིགས། །དགེ་བ་འདི་ཡིས་ཚེ་རབས་ཀུན་ཏུ་ཡང༌། །བཤེས་གཉེན་དམ་པའི་མགོན་གྱིས་རྗེས་བཟུང་ནས། །གཞུང་ལུགས་གདམས་པར་ཤར་བའི་དགའ་བདེའི་རོས། །ཟབ་དང་རྒྱ་ཆེའི་ཆོས་ཚུལ་ཀུན་དང་བདག །འབྲལ་མེད་མི་ཕམ་སྲས་ཀྱི་ཐུ་བོ་དང༌། །རྒྱལ་བའི་མཛད་པ་མ་ལུས་འཛིན་པར་ཤོག །ཅེས་པ་འདི་རྗེ་རིན་པོ་ཆེ་ཉིད་ཀྱི་རྣམ་བཤད་ལ་གཞི་བྱས་ཤིང༌། དུས་ཕྱིས་ཀྱི་ （ ༡༨༧བ ） བཞེད་པ་མི་འདྲ་བ་རྣམས་ཀྱིས་ཁ་བསྐངས་ནས། སྔ་ཕྱིའི་དགོངས་པ་རྣམས་ཕྱོགས་གཅིག་ཏུ་བསྒྲིགས་པ་འདི་ནི། བསྟན་པ་རིན་པོ་ཆེའི་ཁུར་ཆེས་ཆེར་ལྷུར་ལེན་པ་མང་དུ་ཐོས་པའི་སྡེ་སྣོད་འཛིན་པ་དུ་མ་དང༌། དད་པ་དང་གཏོང་བ་ལ་མངོན་པར་དགའ་བ་རོང་པོ་ཚེ་དབང་རྒྱལ་གྱིས་རྒྱང་རིང་པོ་ནས་བསྐུལ་བའི་དོན་དུ༑ ༑སྙིགས་དུས་ཀྱི་རྒྱལ་བ་གཉིས་པ་ཐམས་ཅད་མཁྱེན་པ་ཤར་ཙོང་ཁ་པ་བློ་བཟང་གྲགས་པའི་ཞལ་སྔ་ནས་ཀྱི་སྐུ་དྲིན་ལས། ལྷག་པར་ཡང་ཤེས་རབ་ཀྱི་ཕ་རོལ་ཏུ་ཕྱིན་པའི་ཚུལ་ལ་རིང་དུ་སྦྱངས་པ། ཤཱཀྱའི་དགེ་སློང་རྒྱལ་མཚན་བཟང་པོས་ཆོས་གྲྭ་ཆེན་པོ་སྐྱོར་མོ་ལུང་དུ་སྦྱར་བའི་ཡི་གེ་པ་ནི་སྡོམ་བརྩོན་མཉྫུ་སེང་ཧས་བགྱིས་སོ། །འདིས་ཀྱང་བསྟན་པ་རིན་པོ་ཆེ་སྒོ་ཐམས་ཅད་ནས་ཕྱོགས་ཐམས་ཅད་དུ་དར་ཞིང་རྒྱས་ལ་ཡུན་རིང་དུ་གནས་པར་བྱེད་ནུས་པར་གྱུར་ཅིག།ཤུ་བྷཾ།། །། མངྒ་ལཾ་བྷ་ཝན་ཏུ།། །། མེས་པོའི་ཤུལ་གཞག་ལས།

གུང་རུ་རྒྱལ་མཚན་བཟང་པོའི་གསུང་ཆོས་སྐོར།བྱམས་པའི་དགོངས་རྒྱན་བཞུགས་སོ། ། -PAGE 568--PAGE 569-