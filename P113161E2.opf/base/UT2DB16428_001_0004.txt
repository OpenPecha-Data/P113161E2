གནས་པ་མེད་པའི་ཚུལ་གྱིས་གནས་པར་འགྱུར་རོ་ཞེས་པའི་བར་གྱིས་ནི་ཉན་ཐོས་ཀྱི་ལམ་ཤེས་པའི་ལམ་ཤེས་བསྟན་ཏོ། །དེ་དག་གི་དོན་བསྡུས་ནས་སྟོན་པ་ནི་ཤེས་པར་བྱའོ། །གང་ན་ཉན་ཐོས་ཀྱི་ལམ་འདི་འོག་གང་དུ་ན། ལམ་ཤེས་པ་ཉིད་ཀྱི་སྒོམ་པའི་ཚུལ་ལ་སྟེ་སྐབས་སུ་ནིའོ། །གང་གིས་ན་བྱང་ཆུབ་སེམས་དཔས་སོ༑ ༑ཚུལ་ཇི་ལྟར་ན། འཕགས་པའི་བདེན་པ་བཞི་དག་གི་ཞེས་པ་ནི་དམིགས་པའོ༑ ༑རྣམ་པ་མི་དམིགས་སྒོ་ནས་ཞེས་པ་ནི་རྣམ་པའོ། །འདིར་མི་དམིགས་ཞེས་པས་ནི་དངོས་གཞི་བསྟན་པས་མཚོན་པ་ཙམ་སྟེ། མདོ་ནས་གསུངས་པའི་སྦྱོར་བ་སེམས་བསྐྱེད། རྗེས་བསྔོ་བ་དང་བཅས་པ་ཡང་གོ་བར་བྱའོ། །འོ་ན་འདིར་ཤེས་བྱ་ཉན་ཐོས་ཀྱི་ལམ་

（ ༨༧ན ） གྱི་དབང་དུ་བྱས་ནས་བསྟན་ནམ། ཤེས་བྱེད་བྱང་སེམས་ཀྱི་ལམ་གྱི་དབང་དུ་བྱས་ནས་བསྟན་པ་ཡིན་ཞེ་ན། དེ་ལ་ཁ་ཅིག་ན་རེ། དང་པོ་མ་ཡིན་ཏེ། སྦྱོར་བ་སེམས་བསྐྱེད། དངོས་གཞི་ཅིར་ཡང་མི་དམིགས་པར་རྟོགས་པའི་ཤེས་རབ། རྗེས་བསྔོ་བ་དང་གསུམ་གྱིས་ཟིན་པར་བསྟན་པའི་ཕྱིར་རོ། །དེ་ལྟར་ཡང་མདོ་ལས། བྱང་ཆུབ་སེམས་དཔའ་སེམས་དཔའ་ཆེན་པོ་རྣམ་པ་ཐམས་ཅད་མཁྱེན་པ་ཉིད་དང་ལྡན་པའི་སེམས་བསྐྱེད་པས་དེ་མི་དམིགས་པའི་ཚུལ་གྱིས་གཟུགས་མི་རྟག་པ་ཉིད་དུ་ཡིད་ལ་བྱའོ་ཞེས་སོགས་གསུངས་སོ། །གཞན་ཡང་ཉནས་ཐོས་ཀྱི་ལམ་གང་ཡིན་པ་དང༌། །ཞེས་པའི་སྐབས་ནས་ཀྱང༌། ཉན་ཐོས་རང་རྒྱུད་པའི་ལམ་བསྟན་པར་འགྱུར་ལ། དེ་ལྟ་ན་བྱང་སེམས་འཕགས་པས་ཉན་ཐོས་རང་རྒྱུད་པའི་ལམ་རྒྱུད་ལ་སྐྱེད་པར་ཡང་འགྱུར་ཏེ། ལམ་ཐམས་ཅད་བསྐྱེད་པར་བྱ་ཞིང་ཞེས་འབྲེལ་བའི་ཕྱིར་རོ། །དེས་ན་འདིར་བསྟན་ཤེས་བྱའི་ལམ་གསུམ་པོ་ནི། བྱང་སེམས་ཀྱི་རྒྱུད་ལ་ཡོད་པའི་རྟོགས་རིགས་ཁོ་ན་ལ་འཇོག་གོ་ཞེས་ཟེར་རོ། །འགའ་ཞིག་ལམ་ཤེས་སྟོན་པའི་སྐབས་ཡིན་པས་ཤེས་བྱེད་ཁོ་ན་ལ་བཟུང་ངོ་ཞེས་ཟེར་རོ། །དེ་དག་གིས་ནི་ལམ་ཕྱོགས་རེ་ཙམ་བསྟན་པར་བཟུང་བས་སྐབས་ཀྱི་དོན་ལས་ཉམས་པར་ཤེས་པར་བྱའོ༑ ༑འོ་ན་ཇི་ལྟར་དུ་བསྟན་ཅེ་ན། དེ་ལ་གང་ཟག་གི་བདག་མེད་ཐུན་མོང་བ་རྟོགས་པའི་ལྟ་བ་དང༌། སེམས་ཙམ་པ་ལྟར་གྱི་ཆོས་ཀྱི་བདག་མེད་རྟོགས་པའི་ལྟ་བ་དང༌། བདེན་སྟོང་སྤྲོས་བྲལ་རྟོགས་པའི་ལྟ་བ་དང་གསུམ་སྟེ། དབང་པོ་རྣོ་རྟུལ་གྱི་རིམ་པ་ལ་ལྟོས་པའི་བདག་མེད་པའི་ལྟ་བའི་རྣམ་པར་གཞག་པ་བཤད་ལ། དེ་ཡང་ཐེག་པ་གསུམ་ལ་ལྟ་བ་རབ་འབྲིང་ཐ་གསུམ་གྱི་རྣམ་གཞག་སྦྱར་ནས་བསྟན་ཏོ༑ ༑དེ་ཡང་འཕགས་པའི་གང་ཟག་ཐམས་ཅད་ཀྱིས་ཆོས་ཀྱི་བདག་མེད་རྟོགས་པར་མཚུངས་པས་ལྟ་བའི་རིམ་པ་ལྟར་ཐེག་པའི་རིམ་པ་ལ་མ་ངེས་ཀྱང༌། ལྟ་བ་གསུམ་དང་ཐེག་པ་གསུམ་སྦྱར་ནས་སྟོན་པ་ནི་གང་ཟག་གི་བདག་མེད་ཐུན་མོང་བ་ཙམ་རྟོགས་པར་ནུས་ཤིང༌།

བདག་མེད་གཞན་གཉིས་རྟོགས་པར་མི་ནུས་པའི་རིགས་ཅན་དང༌། དེའི་སྟེང་དུ་ཆོས་ཀྱི་བདག་མེད་རགས་པ་ཙམ་རྟོགས་པར་ནུས་ཤིང༌༑ ཆོས་ཀྱི་བདག་མེད་ཕྲ་མོ་རྟོགས་པར་མི་ནུས་པའི་རིགས་ཅན་དང༌། ཆོས་ཀྱི་བདག་མེད་ཕྲ་མོ་ཡང་རྟོགས་པར་ནུས་པའི་རིགས་ཅན་དང་གསུམ་མོ། །དེ་དག་གི་དབང་དུ་བྱས་ནས་ལྟ་བ་གསུམ་ཐེག་པ་གསུམ་དང་སྦྱར་ཏེ་གསུངས་ཀྱང༌། དབང་པོའི་རིམ་པ་མཚོན་བྱེད་ཙམ་དུ་བསྟན་པ་ཡིན་གྱི། ཉན་རང་གིས་ཆོས་ཀྱི་བདག་མེད་མ་རྟོགས་པར་གསུངས་པ་སྒྲ་ཇི་བཞིན་པར་མི་བཟུང་ངོ༌། །སྟོན་པས་ཀྱང་བཀའ་དང་པོ་དང༌། བར་པ་དང༌། ཐ་མ་གསུམ་གྱིས་ལྟ་བ་དང་དབང་པོའི་རིམ་པ་སྟོན་ཚུལ་དེ་ལྟར་དུ་ངེས་ཤིང༌། དེ་བཞིན་དུ་བསྟན་བཅོས་འདིར་ལྟ་བ་དང༌༑ དབང་པོའི་རིམ་པ་གསུངས་པ་ཡང་གཙོ་བོར་སྟོང་ཉིད་ཕྲ་མོ་དང་ཐེག་པ་ཆེན་པོའི་ལམ་སྟོན་ཅིང༌། ཆེད་དུ་བྱ་བའི་གདུལ་བྱའི་གཙོ་བོ་ཡང་ཐེག་པ་ཆེན་པོའི་རིགས་ཅན་དུ་ངེས་ཀྱང༌། ལམ་གསུམ་གྱི་སྒོ་ནས་དབང་པོའི་རིམ་པ་གསུམ་འཁྲིད་པའི་ཚུལ་ཡང་རྫོགས་པར་བསྟན་ཏོ། ། （ ༨༧བ ） དེ་ཡང་བཀའ་བར་བ་སོགས་ཤེར་ཕྱིན་གྱི་ཕྱོགས་གཙོ་བོར་འགྲེལ་ཞིང༌། བཀའ་དང་པོ་དང་ཐ་མའི་དོན་གྱི་འགྲེལ་ཚུལ་ཡང་མངོན་རྟོགས་རྒྱན་འདི་ལ་ཚང་སྟེ། ལྟ་བའི་རིམ་པ་དང༌། དབང་པོའི་རིམ་པ་ཡང་མདོ་དང་ཅི་རིགས་པར་སྦྱར་རོ། །དེས་ན་ཉན་རང་གིས་ཆོས་ཀྱི་བདག་མེད་མ་རྟོགས་པར་གསུངས་པ་ཡང་ཉན་རང་གི་རིགས་ཅན་རྣམས་རྗེས་སུ་འཛིན་པའི་ཕྱིར་དུ་ཡིན་ལ། རྗེས་སུ་བཟུང་རྒྱུའི་ཐེག་དམན་ལ་ཡང་ཟབ་མོ་སྟོང་པ་ཉིད་ཀྱི་སྣོད་དུ་གྱུར་མ་གྱུར་གཉིས་ཡོད་ཅིང༌། ཕྱི་མ་ཆེས་མང་བས་ཕལ་ཆེར་དེའི་ལམ་གྱི་རྣམ་གཞག་མང་དུ་གསུངས་སོ། །ལྟ་བ་གསུམ་པོ་རིམ་གྱྀས་རྟོགས་པར་ངེས་ལ་ཐེག་པ་གསུམ་ལ་རིམ་གྱིས་འཇུག་པར་མ་ངེས་ཀྱང་དབང་པོའི་རིགས་བསྡུ་བའི་ཕྱིར་དུ་ཐེག་པ་གསུམ་དང་སྦྱར་ནས་བསྟན་པ་ཙམ་མོ༑ ༑ལམ་ཐམས་ཅད་རྫོགས་པར་བྱ་དགོས་པས་ཞེས་གསུངས་པའི་དོན་ཡང་ལམ་ལ་བཀྲི་བར་བྱ་བའི་གང་ཟག་ལ་དབང་པོ་རྟུལ་པོ་དང༌།

འབྲིང་དང༌། རྣོན་པོའི་རིགས་ཅན་གསུམ་དུ་ངེས་པས་གང་དུ་འཁྲིད་པའི་ལམ་ཡང་གསུམ་དུ་ངེས་ལ༑ བྱང་ཆུབ་སེམས་དཔས་རིགས་ཅན་གསུམ་ཀའི་དོན་བྱེད་དགོས་པས། རིགས་ཅན་གསུམ་གའི་ལམ་ལ་མཁས་དགོས་པའི་ཕྱིར་རོ། །ཞེས་པའི་དོན་ནོ། ། དེས་ན་ཤེས་བྱ་ལམ་གསུམ་ག་དངོས་སུ་བསྟན་ཅིང༌། དེ་ཤེས་པར་བྱེད་པའི་ལམ་ཤེས་ཀྱང་དངོས་སུ་བསྟན་ཏོ། །དེ་ཡང་ཤེས་བྱའི་ལམ་བསྟན་པས་སྐྱེས་བུ་འབྲིང་གི་ལམ་གྱི་རིམ་པ་བསྟན་ཅིང༌། ཤེས་བྱེད་ཀྱི་ལམ་ཤེས་བསྟན་པས་སྐྱེས་བུ་ཆེན་པོའི་ལམ་གྱི་རིམ་པ་བསྟན་ཏོ། །ཤེས་པར་བྱེད་ཚུལ་ལ་ཡང་གཞན་རིག་གི་ཤེས་ཚུལ་ནི། ཆོས་ཀྱི་སྤྱན་གྱིས་གཞན་རྒྱུད་ལ་ལམ་ཤེས་སྐྱེ་ཚུལ་མངོན་སུམ་དུ་མཐོང་བ་ཡིན་ཏེ། མཛོད་ལས། ཉན་ཐོས་མཐོང་བའི་སྐད་ཅིག་གཉིས། །བསེ་རུ་ལྟ་བུས་གསུམ་རིག་པ། །སངས་རྒྱས་སྦྱོར་བ་མེད་པར་ཀུན། །ཞེས་གསུངས་པ་ལྟར་རོ༑ ༑རང་རྒྱུད་ལ་མྱོང་བས་ཤེས་ཚུལ་ནི། སྦྱོར་བ་རྣམ་མཁྱེན་ཡིད་བྱེད་དང༌། དངོས་གཞི་དོན་དམ་པར་ཅིར་ཡང་མི་དམིགས་པར་རྟོགས་པའི་ཤེས་རབ་དང༌། རྗེས་སེམས་ཅན་ཐམས་ཅད་དང་ཐུན་མོང་དུ་བྱས་པའི་བསྔོ་བས་ཟིན་པའི་སྒོ་ནས་སོ། །རྩ་བའི་དགོངས་པ་ཐལ་འགྱུར་དུ་འགྲེལ་བར་གསུངས་ཏེ། དེ་ཡང་རྩ་བ་ཤེས་རབ་ཀྱི་དགོངས་པ་སངས་རྒྱས་བསྐྱངས། ཟླ་བ་གྲགས་པ། ཞི་བ་ལྷ་གསུམ་གྱིས་ཐལ་འགྱུར་བའི་ལུགས་སུ་འགྲེལ་པར་བྱེད་ལ། རྩ་བ་ཤེས་རབ་ཀྱི་ཀྱང་སྟོང་ཉིད་གསལ་བར་སྟོན་པའི་མདོ་རྣམས་ཀྱི་དངོས་བསྟན་སྙིང་པོའི་དོན་རྒྱས་པར་གཏན་ལ་འབེབས་ཤིང༌། མངོན་པར་རྟོགས་པའི་རྒྱན་གྱིས་ཀྱང་མདོ་དེ་དག་གི་ཤུགས་བསྟན་མངོན་པར་རྟོགས་པའི་རིམ་པ་གཙོ་བོར་གཏན་ལ་འབེབས་པར་བྱེད་པ་ཡིན་ལ། མངོན་པར་རྟོགས་པའི་རྒྱན་དང༌། རྩ་བ་ཤེས་རབ་ཀྱི་མཐར་ཐུག་པའི་དགོངས་པ་ལ་ལྟ་བའི་ཁྱད་པར་འབྱེད་པར་མི་ནུས་པ་ཡིན་པའི་ཕྱིར་རོ། །གལ་ཏེ་མངོན་པར་རྟོགས་པའི་རྒྱན་དང༌། རྩ་བ་ཤེས་རབ་གཉིས་ཀྱི་ལྟ་བ་ལ་ཁྱད་པར་མེད་པས་ཐལ་འགྱུར་བའི་ལུགས་སུ་མི་འགྲུབ་

（ ༨༨ན ） སྟེ། སློབ་དཔོན་སེང་གེ་བཟང་པོ་ལ་སོགས་པ་རང་རྒྱུད་པ་རྣམས་ཀྱིས་གཉིས་ཀའང་རང་རྒྱུད་དུ་བཀྲལ་བའི་ཕྱིར་རོ་ཞེ་ན། ཟབ་མོ་སྟོང་པ་ཉིད་གཏན་ལ་འབེབས་པ་ན། ཐལ་འགྱུར་བའི་རིགས་པའི་སྲོལ་ཤིན་ཏུ་བཟང་བའི་ཕྱིར་དང༌། ཐལ་འགྱུར་བས་ལུང་རིགས་གཉིས་ཀྱི་སྒོ་ནས་རང་རྒྱུད་དུ་འགྲེལ་དུ་མི་རུང་བར་བསྟན་པའི་ཕྱིར་དང༌༑ ཐལ་འགྱུར་བའི་ལུགས་སུ་འགྲེལ་པའི་རྣམ་གཞག་བཀག་ནས་རང་རྒྱུད་པའི་ལུགས་སུ་འགྲེལ་པའི་རིགས་པ་རྣམས་འཇོག་པར་ཡང་ཤིན་ཏུ་དཀའ་བའི་ཕྱིར་རོ། །དེས་ན་མདོའི་དགོངས་པ་མཐར་ཐུག་པ་ཐལ་འགྱུར་བའི་ལུགས་སུ་གནས་ཤིང༌། ཤིང་རྟའི་སྲོལ་ཆེན་གཉིས་ཀྱིས་ཀྱང་མདོའི་དགོངས་པ་ལྟར་རྟོགས་ཤིང་བཀྲལ་བའི་ཕྱིར་རོ། །རྒྱུད་བླ་མར་ཡང༌། ཡང་དག་མཐའ་ནི་འདུས་བྱས་ཀྱི། །རྣམ་པ་ཐམས་ཅད་དབེན་པ་སྟེ། །ཞེས་ཡང་དག་པའི་མཐའ་འདུས་བྱས་ཀྱིས་དབེན་པ་ལ། ལས་དང་ཉོན་མོངས་ཀྱི་འདུས་བྱས་གཉིས་གསུངས་པའི་ཉོན་མོངས་དངོས་པོ་བདེན་འཛིན་ལ་གསུངས་པ་དང༌། ཉན་རང་གིས་ཆོས་ཀྱི་བདག་མེད་རྟོགས་པར་གསུངས་ཤིང༌། རྟོགས་དགོས་པའི་རྒྱུ་མཚན་ཡང༌། བདེན་འཛིན་མ་སྤངས་པར་འཁོར་བ་ལས་མི་གྲོལ་ཞིང༌། བདེན་འཛིན་སྤངས་པ་ལ་བདེན་སྟོང་སྤྲོས་བྲལ་རྟོགས་དགོས་པ་དང༌། བདེན་འཛིན་འཁོར་བའི་རྩ་བ་ཉོན་མོངས་པ་ཅན་གྱི་མ་རིག་པར་གསུངས་ཤིང༌། འཁོར་བ་ལ་འཇུག་པ་དང་ལྡོག་པའི་རིམ་པ་ཡང༌། སྤྱོད་འཇུག་དང༌། འཇུག་པ་རྩ་འགྲེལ་ནས་གསུངས་པའི་རིགས་པའི་སྲོལ་དང་ཁྱད་པར་མེད་པར་གསུངས་པའི་ཕྱིར་དང༌། འདིར་ཡང་རིགས་ཀྱི་སྐབས་སུ། ཉན་རང་གིས་ཆོས་ཀྱི་བདག་མེད་རྟོགས་པར་གསུངས་ཤིང༌༑ རྟོགས་པའི་ཚུལ་ཡང༌། རྒྱུད་བླ་མ་དང་ཁྱད་པར་མེད་པར་འགྲེལ་དགོས་པའི་ཕྱིར་རོ། །རྒྱུད་བླ་མ་དང་བསྟན་བཅོས་འདིར་ཉན་རང་གིས་ཆོས་ཀྱི་བདག་མེད་མ་རྟོགས་པ་གཅིག་ཀྱང་གསུངས་པ་དང༌། བདེན་འཛིན་ཤེས་སྒྲིབ་ཏུ་བྱས་ནས་སྒོམ་ལམ་དགུས་སྤོང་བར་གསུངས་པ་རྣམས་སྔར་བཤད་པའི་གདུལ་བྱའི་རིགས་ལ་དགོངས་སོ།

།རང་རྒྱུད་དུ་འགྲེལ་པའི་སློབ་དཔོན་སེང་གེ་བཟང་པོ་ལ་སོགས་པས་ཀྱང༌། དངོས་པོ་བདེན་འཛིན་ཤེས་སྒྲིབ་ཏུ་འདོད་པ་དང༌། མྱང་འདས་འཐོབ་པ་ལ་ཤེས་སྒྲིབ་མ་ལུས་པར་སྤང་མི་དགོས་པ་དང༌། སྒྲིབ་གཉིས་ཀྱི་འཇོག་ཚུལ་རྣམས་རང་རྒྱུད་པ་གཞན་དང་མཐུན་ནོ། །ཉན་རང་གིས་ཆོས་ཀྱི་བདག་མེད་རྟོགས་པར་བཞེད་དེ། འཕགས་པས་རང་བཞིན་དུ་གནས་པའི་རིགས་བདེན་སྟོང་སྤྲོས་བྲལ་ལ་གསུངས་ཤིང༌། དེ་ལ་དམིགས་ནས་འཕགས་པའི་ཡོན་ཏན་རྣམས་སྐྱེ་བར་གསུངས་པའི་ཕྱིར་དང༌། ཉི་ཁྲི་སྣང་བ་དང༌། བརྒྱད་སྟོང་འགྲེལ་ཆེན་གཉིས་ཀར་ཡང་ཆོས་དབྱིངས་ཐེག་པ་གསུམ་ཀའི་རིགས་སུ་འཇོག་པའི་ཤེས་བྱེད་དུ། འཕགས་པའི་གང་ཟག་ཐམས་ཅད་ནི། འདུས་མ་བྱས་ཀྱིས་རབ་ཏུ་ཕྱེ་བར་གསུངས་པ་དྲངས་ལ། དེའི་དོན་ནི། འཕགས་པའི་གང་ཟག་ཐམས་ཅད་ཀྱང་བདེན་སྟོང་ཆོས་ཉིད་དོན་དམ་པའི་བདེན་པ་འདུས་མ་བྱས་མངོན་སུམ་དུ་བྱས་པས་བཞག་པའི་ཕྱིར་ （ ༨༨བ ） ཞེས་པའི་དོན་ཏོ། །སེམས་ཙམ་དུ་འགྲེལ་པ་ལ། འཛིན་པ་མི་སྤོང་ཕྱིར་དང་ནི། །ཞེས་རང་རྒྱལ་གྱིས་འཛིན་པ་བདེན་མེད་དུ་མ་རྟོགས་པས། བྱང་སེམས་ཀྱི་ལམ་ལས་དམན་པ་དང༌། བྱང་སེམས་ཀྱིས་འཛིན་པ་བདེན་མེད་དུ་རྟོགས་པས་རང་སངས་རྒྱས་ཀྱི་ལམ་ལས་ཁྱད་པར་དུ་འཕགས་པར་གསུངས་པས། ཤེས་པ་བདེན་མེད་དུ་ཚད་མས་གྲུབ་ལ༑ སེམས་ཙམ་པས་ཤེས་པ་བདེན་གྲུབ་ཏུ་ཁས་ལེན་པའི་ཕྱིར་ཞེས་པའི་རིགས་པས་རྒྱན་གྱི་དགོངས་པ་སེམས་ཙམ་དུ་འགྲེལ་པ་བཀག་གོ །སློབ་དཔོན་དབྱིག་གཉེན་ལ་སོགས་པས་རྒྱན་གྱི་དགོངས་པ་སེམས་ཙམ་དུ་འགྲེལ་པ་ཡང༌། ཡུམ་གྱི་མདོ་དང༌། རྩ་བ་ཤེས་རབ་ལ་སོགས་པ་སེམས་ཙམ་དུ་འགྲེལ་པ་དང་འདྲ་སྟེ། ཕུང་པོ་ལྔ་བདེན་མེད་དུ་གསུངས་པ་ཡང་ཀུན་བཏགས་ལ་དགོངས་ཤིང༌། གཞན་དབང་བདེན་གྲུབ་མི་འགོག་པའི་ཚུལ་རྣམས་ཀུན་བཏགས་གཞན་དབང་ཡོངས་གྲུབ་གསུམ་ལ་དགོངས་ནས་གསུངས་པའི་ཚུལ་དགོངས་འགྲེལ་དང༌། ཐེག་བསྡུས་ལ་སོགས་པ་ལས་གསུངས་པ་ལྟར་འགྲེལ་པར་བྱེད་དོ།

། འགྲེལ་པ་ལ་གཉིས། ཤེས་པར་བྱ་བའི་ལམ་དང༌། ཤེས་པར་བྱེད་པའི་ཚུལ་ལོ། །དང་པོ་ལ་གསུམ། སྡུག་ཀུན་གྱི་བདེན་པ་དང་འགོག་པའི་བདེན་པ་དང༌༑ ལམ་གྱི་བདེན་པའི་རྣམ་པའོ། །དང་པོ་ལ་གཉིས། སོ་སོའི་དང༌། ཐུན་མོང་གི་རྣམ་པའོ། །དང་པོ་ལ་གཉིས། སྡུག་བསྔལ་དང༌། ཀུན་འབྱུང་གི་བདེན་པའི་རྣམ་པའོ། །དང་པོ་ནི། བདེན་བཞིའི་རྣམ་པ་དེ་ལ་དང་པོར་སྡུག་བསྔལ་གྱི་བདེན་པའི་རྣམ་པ་བཞི་ནི། མདོའི་གོ་རིམ་བཞིན་དུ་བརྗོད་པར་བྱའོ། །གང་ཞེ་ན༑ སྐྱེ་ཤིང་འཇིག་པས་མི་རྟག་པ་དང་ཟག་པ་དང་བཅས་ཤིང་འཕགས་པ་རྣམས་དང་མི་མཐུན་པས་སྡུག་བསྔལ་བ་དང༌། དོན་གཞན་གྱི་བདག་གིས་སྟོང་པས་ན་སྟོང་པའི་མཚན་ཉིད་བདག་མེད་པ་དང༌། ངོ་བོར་གྱུར་པའི་བདག་མེད་པས་བདག་མེད་དེའི་མཚན་ཉིད་ཞི་བའི་རྣམ་པ་སྟེ་བཞི་དག་གོ །འདིར་གཞུང་གི་འགྱུར་གྱིས་མ་ཐོན་པས་གསེར་གླིང་པའི་འགྲེལ་པར། སྟོང་པའི་མཚན་ཉིད་བདག་མེད་པ་དང༌། དེའི་མཚན་ཉིད་ཞི་བའི་རྣམ་པ་དང༌། ཞེས་བསྒྱུར་བ་ལྟར་ལེགས་སོ། །དེས་ན་བདག་མེད་དང་ཞི་བ་གཉིས་སྟོང་པ་དང་བདག་མེད་ཀྱི་རྣམ་གྲངས་སོ། ། གཉིས་པ་ནི། ཀུན་འབྱུང་བའི་བདེན་པའི་རྣམ་པ་ནི་སྡུག་བསྔལ་གྱི་རྒྱུའི་ངོ་བོ་ཉིད་ཀྱི་རྣམ་པ་ལ་རྣམ་གྲངས་ཀྱི་རྣམ་པ་ནི་ནང་ལྟ་བུ་དང༌། ཀུན་འབྱུང་བའི་ངོ་བོ་ཉིད་ཀྱི་རྣམ་པ་ལ་རྣམ་གྲངས་ཀྱི་རྣམ་པ་ནི་འབྲས་ལྟ་བུ་དང༌། རབ་ཏུ་སྐྱེ་བའི་ངོ་བོ་ཉིད་ཀྱི་རྣམ་པ་ལ་རྣམས་གྲངས་ཀྱྀ་རྣམ་པ་ནི་ཟུག་རྔུ་དང༌། རྐྱེན་གྱི་ངོ་བོ་ཉིད་ཀྱི་རྣམ་པ་ལ་རྣམ་གྲངས་ཀྱི་རྣམ་པ་ནི་སྡིག་པ་ལྟ་བུའི་རྣམ་པ་རྣམས་སོ༑ ༑གཉིས་པ་ནི། སྡུག་བསྔལ་དང་ཀུན་འབྱུང་གི་བདེན་པ་དེ་དག་ཉིད་སོ་སོ་རེ་རེ་ལ་ཡང་ངོ་བོ་ཉིད་ཀྱི་རྣམ་པ་ནི། ཡིད་འབྱུང་བའི་མཚན་ཉིད་དག་གི་རྣམ་གྲངས་ཀྱི་རྣམ་པ་ནི། ཕྱིར་རྒོལ་བས་ཕ་རོལ་དང༌། གནོད་བྱེད་ཡོད་པས་འཇིག་པའི་ཆོས་ཅན་གྱི་རྣམ་པའི་ངོ་བོ་ཉིད་དག་གོ །ངོ་བོ་ཉིད་ཀྱི་རྣམ་པ་འདོད་ཆགས་དང་བྲལ་བ་དག་

（ ༨༩ན་ ） གི་རྣམ་གྲངས་ཀྱི་རྣམ་པ་ནི་རང་གི་ངོ་བོར་གནས་པ་མེད་པས་གཡོ་བ་དང༌། རྒྱུ་ལ་མ་ལྟོས་པར་རང་གི་ངང་གིས་རབ་ཏུ་འཇིག་པའི་རྣམ་པ་དག་གོ །ངོ་བོ་ཉིད་ཀྱི་རྣམ་པ་འགོག་པའི་རང་གི་ངོ་བོ་ལ་རྣམ་གྲངས་ཀྱི་རྣམ་པ་ནི་འདི་ཕྱི་ལ་གནོད་པའི་གནས་སུ་གྱུར་པས་འཇིག་པའི་རྣམ་པ་དང༌། སེམས་ཅན་གྱི་གནོད་པའི་གནས་སུ་གྱུར་པས་ནད་འགོ་བ་དང༌། སེམས་ཅན་མ་ཡིན་པའི་གནོད་པའི་གནས་སུ་གྱུར་པས་འཚེ་བའི་རྣམ་པ་རྣམས་སོ། །སྡུག་ཀུན་གཉིས་ལ་རྣམ་པ་དེ་གསུམ་ཡོད་པར་ཅིས་ཤེས་ཤེ་ན། རྣམ་གྲངས་བསྡུ་བ་ལས། མཐོང་ལམ་དུ་ཡིད་འབྱུང་བར་བྱ་བའི་ཕྱིར་དང༌། སྒོམ་ལམ་དུ་འདོད་ཆགས་དང་བྲལ་བར་བྱ་བའི་ཕྱིར་དང༌། མི་སློབ་ལམ་དུ་སྡུག་ཀུན་འགོག་པའི་ཕྱིར་ཞུགས་པ་ཡིན་ནོ་ཞེས་འབྱུང་བའི་ཕྱིར་རོ། །གཉིས་པ་ནི། འགོག་པའི་བདེན་པའི་ངོ་བོ་ཉིད་ཀྱི་རྣམ་པའི་ནང་ནས་འགོག་པའི་རང་གི་ངོ་བོའི་རྣམ་པ་ལ་རྣམ་གྲངས་ཀྱི་ནི་བདག་མེད་པ་དང༌། མངོན་པ་ནས་གསུངས་པའི་ཞི་བའི་རྣམ་པ་ལ་མདོ་ནས་ཀྱང་ཞི་བ་ཉིད་ཀྱི་གསུངས་སོ། །མངོན་པ་ནས་གསུངས་པའི་གྱ་ནོམ་པའི་རྣམ་པའི་བདག་ཉིད་ལ་མདོ་ནས་ཀྱང་དབེན་པར་གསུངས་སོ། །མངོན་པ་ནས་གསུངས་པའི་ངེས་པར་འབྱུང་བའི་མཚན་ཉིད་ཀྱི་ངོ་བོའི་རྣམ་པ་ལ་མདོ་ནས་ཀྱང་སྟོང་པ་ཉིད་དང༌། མཚན་མ་མེད་པ་དང༌། སྨོན་པ་མེད་པ་དང་མངོན་པར་འདུ་བྱེད་པ་མེད་པའི་རྣམ་པ་དག་གོ །དེ་ཡང་འཕགས་པས། ཇི་ལྟར་ངེས་པར་འབྱུང་ན་རྣམ་པར་ཐར་པའི་སྒོ་གསུམ་གྱིས་སོ། །གང་ངེས་པར་འབྱུང་ན་མངོན་པར་འདུ་བྱེད་པ་མེད་པའོ། ། ཞེས་གསུངས་པ་ལྟར་རོ། །གསུམ་པ་ནི། ལམ་གྱི་བདེན་པའི་རྣམ་པ་བཞི་ནི། ཐར་བའི་གྲོང་ཁྱེར་དུ་ཕྱིན་པར་བྱེད་པས་ལམ་དང༌། ཉོན་མོངས་ཀྱི་གཉེན་པོ་བྱེད་པས་རིགས་པ་དང༌། སེམས་ཕྱིན་ཅི་མ་ལོག་པར་སྒྲུབ་པས་སྒྲུབ་པ་དང༌། མྱང་འདས་སུ་ངེས་པར་འབྱིན་པའི་རྣམ་པ་རྣམས་སོ། །གཉིས་པ་ནི། ཚུལ་དེ་ལྟར་ཡོངས་ཤེས་པར་བྱའོ།།

གང་གིས་ན། བྱང་ཆུབ་སེམས་དཔས་སོ། །གང་ཡིན་པར་ན། ཉན་ཐོས་ཀྱི་ལམ་ཡིན་པར་རོ། །གང་དུ་ན། ལམ་ཤེས་པ་ཉིད་ཀྱི་སྐབས་སུའོ། །ཚུལ་ཇི་ལྟར་ན། དེ་དག་དོན་དམ་པར་ངོ་བོ་ཉིད་མི་དམིགས་པར་རྟོགས་པའི་སྒོ་ནས་སོ། །གཉིས་པ་ལ་གསུམ་ལས། སྔ་འགྲེལ་ནི། དེ་ལྟར་ལམ་བརྗོད་ནས་ངེས་པར་འབྱེད་པའི་ཆ་དང་མཐུན་པར་གསུངས་ཏེ། བདེན་པ་བཞི་མངོན་སུམ་དུ་ཡོངས་སུ་ཤེས་པ་ནི་རྒྱུ་ངེས་པར་འབྱེད་པའི་ཆ་དང་མཐུན་པ་རྟོགས་པ་སྔོན་དུ་འགྲོ་བ་ཅན་ཡིན་པས་སོ༑ ༑རྩ་བ་ནི། འཕགས་པ་ཉན་ཐོས་ཀྱི་ལམ་གྱི་རྒྱུ་སྦྱོར་ལམ་ལ་ནི་རྣམ་པ་བཞིར་ཤེས་པར་བྱའོ། །དེ་ཡང་གཟུགས་ལ་སོགས་པ་སྟོང་པའི་ཕྱིར། །སྟོང་པ་ཉིད་རྣམས་དབྱེར་མེད་པས། །དྲོ་བ་ཞེས་སྦྱོར་ལམ་དྲོད་དང༌། དེ་དག་མི་དམིགས་པས། རྩེ་མོར་གྱུར་པ་དག་ཏུ་འདོད། །ཅེས་སྦྱོར་ལམ་རྩེ་མོ་དང༌། དེ་ལ་རྟག་ལ་སོགས་ཚུལ་གྱིས། །གནས་པ་བཀག་པས་བཟོད་པ་རྣམས་ཞེས་སྦྱོར་ལམ་བཟོད་པ་དང༌། ས་བཅུ་དག་ལ་བརྩམས་ནས་ནི། །མི་གནས་རྒྱས་པར་བསྟན་པ་ཡིས། །ཆོས་ཀྱི་མཆོག་ཏུ་འགྱུར་བཤད་དེས་ཞེས་སྦྱོར་ལམ་ཆོས་མཆོག་ （ ༨༩བ་ ） བཤད་དོ། །ཅིའི་ཕྱིར་དོན་དམ་པར་གནས་བྱར་མེད་ཅེ་ན། སངས་རྒྱས་ཀྱིས། མཁྱེན་ནས་ཆོས་རྣམས་མ་གཟིགས་ཕྱིར། །ཞེས་པའི་རྒྱུ་མཚན་འདི་ཉི་ཁྲི་སྣང་བར་བཞི་ཁ་ལ་སྦྱར་རོ། །ཤན་ཏི་པས། འཕགས་པ་ཉན་ཐོས་ལམ་ཡིན་ནོ། །ཞེས་ཐ་མར་འདོན་ནོ། །འགྲེལ་པ་ནི། ངེས་པར་འབྱེད་པའི་ཆ་དང་མཐུན་པ་སྐྱེའོ་ཞེས་བྱ་བ་ཡིན་ནོ། །གང་ལ་དམིགས་ནས་ཞེ་ན། བདེན་བཞིའི་དམིགས་པ་ལའོ། །རྣམ་པ་གང་གིས་ཞེ་ན། རྟོགས་བྱ་དང་རྟོགས་པ་པོ་བྱང་སེམས་ཀྱི་སྟོང་པ་ཉིད་རྣམས་དོན་དམ་པར་ཕན་ཚུན་ཐ་དད་པར་དབྱེར་མེད་པར་མདོ་ལས་ཇི་སྐད་དུ་བསྟན་པ་ཞེས་བྱ་བའི་རྣམ་པས་སོ། །ཇི་སྐད་དུ་ཞེས་སོགས་ལྷག་མ་ཀུན་ལ་སྦྱར་རོ། །རྒྱུ་མཚན་ནི། གཟུགས་ལ་སོགས་པའི་ཕུང་པོ་དང༌། བྱང་སེམས་རྣམས་དོན་དམ་པར་རང་རང་གི་ངོ་བོ་ཉིད་ཀྱིས་སྟོང་པའི་ཕྱིར་རོ།

། གཟུགས་ལ་སོགས་པ་སྔ་མ་དྲོད་དུ་བསྟན་པ་བཞིན་དུ་དོན་དམ་པར་མི་དམིགས་པའི་རྣམ་པ་དང༌། དེ་བཞིན་དུ་དོན་དམ་པར་རང་གི་ངོ་བོས་སྟོང་པའི་ཕྱིར་གཟུགས་ལ་སོགས་པ་ལ་རྟག་མི་རྟག་སོགས་སུ་དམིགས་པའི་ཚུལ་གྱིས་གནས་པ་བཀག་པ་དོན་དམ་པར་རྟག་པ་ཡང་མ་ཡིན་མི་རྟག་པ་ཡང་མ་ཡིན་ནོ་ཞེས་རྟག་ཆད་ཀྱི་མཐའ་དང་བྲལ་བའི་རྣམ་པ་དང༌། ས་རབ་ཏུ་དགའ་བ་སོགས་པ་ལ་དོན་དམ་པར་མི་གནས་པར་རོ། །རྒྱུ་མཚན་གང་གི་ཕྱིར་ན། དེ་བཞིན་གཤེགས་པས་བྱང་ཆུབ་ཏུ་མངོན་པར་རྫོགས་པར་སངས་རྒྱས་ནས་ཆོས་རྣམས་དོན་དམ་པར་མ་གཟིགས་པས་སོ། ཁྱབ་པ་ཡོད་དེ། ཞེས་བྱ་བས་དེ་ལྟ་བུའི་ཤེས་བྱ་ཐམས་ཅད་ལ་ཚད་མའི་སྐྱེས་བུས་མ་དམིགས་པའི་གཏན་ཚིགས་ཀྱི་འཐད་པས་སོ༑ ༑ཞེས་རྒྱས་པར་མདོ་ལས༌། ཇི་སྐད་དུ་བསྟན་པ་ཞེས་པའི་རྣམ་པ་དེ་རྣམས་ཀྱིས་སྒོམ་པ་ལས་གོ་རིམ་བཞིན་དུ་དྲོད་རྩེ་མོ་བཟོད་པ་ཆོས་མཆོག་རྣམས་སྐྱེའོ།། གཉིས་པ་ལ་གཉིས། སྤྱི་དང༌། ཡན་ལག་གི་དོན་ནོ། །དང་པོ་ལ་བདུན་ལས༑ རིགས་ཀྱི་ཁྱད་པར་ནི། ཁྱད་པར་གསུམ་དང་ལྡན་པ་སྟེ། སེམས་འདུ་འཛི་ལ་མི་དགའ་ཞིང་གཅིག་པུ་ལ་དགའ་བ་དང༌། སྙིང་རྗེ་ཤས་ཆུང་བས་སྙིང་ལས་ཆུང་ངུར་གནས་པ་དང༌། དབང་པོ་འབྲིང་དུ་གྱུར་པས་སློབ་དཔོན་མེད་ཅིང་འགྲན་ཟླ་མེད་པར་བྱང་ཆུབ་པར་འདོད་པའོ། །ལམ་གྱི་ཁྱད་པར་ནི་ཁྱད་པར་གསུམ་དང་ལྡན་པ་སྟེ། རང་སངས་རྒྱས་ཀྱི་རིགས་ལ་གནས་ནས་བསྐལ་པ་བརྒྱར་སངས་རྒྱས་འབྱུང་བ་མཉེས་པར་བྱས་སྟེ། རང་བྱང་ཆུབ་ཏུ་རྒྱུད་སྨིན་པར་བྱེད་ཅིང་ཕྱིས་རང་གི་བྱང་ཆུབ་འཐོབ་པར་བྱ་བའི་ཆེད་དུ་ཕུང་པོ་དང༌། སྐྱེ་མཆེད་དང༌༑ ཁམས་དང༌། རྟེན་འབྲེལ་དང༌། གནས་དང་གནས་མ་ཡིན་པ་དང༌། བདེན་པ་སྟེ། མཁས་པར་བྱ་བའི་དངོས་པོ་དྲུག་ལ་མཁས་པར་བྱེད་པ་དང༌། སངས་རྒྱས་འབྱུང་བ་མཉེས་པར་བྱས་ཤིང་སྐྱེས་བུ་དམ་པ་ལ་བསྟེན་པ་དང༌། དམ་པའི་ཆོས་ཉན་པ་དང༌། ཚུལ་བཞིན་དུ་ཡིད་ལ་བྱས་པ་ལ་བརྟེན་ནས་སྔར་མ་སྐྱེས་པའི་སྦྱོར་ལམ་དང་པོ་གསུམ་བསྐྱེད་ནས་ཚེ་དེ་ལ་ཆོས་མངོན་པར་རྟོགས་པར་བྱ་བའམ།

དགེ་སྦྱོང་གི་འབྲས་བུ་ཐོབ་པར་བྱེད་མི་ནུས་ལ། ཕྱིས་དེ་གཉིས་ཐོབ་པར་བྱ་བའི་ཕྱིར་དངོས་པོ་དྲུག་ལ་མཁས་པར་བྱེད་པ་དང༌། གཞན་སྔ་མ་དང་འདྲ་བ་ལ་བརྟེན་ནས། ཆོས་

（ ༩༠ན་ ） མངོན་པར་རྟོགས་ཤིང་འབྲས་བུ་དང་པོ་གཉིས་གང་ཡང་རུང་བ་མངོན་དུ་བྱེད་ལ། འབྲས་བུ་ཕྱི་མ་གཉིས་མངོན་དུ་བྱེད་མི་ནུས་པས་ཕྱི་མ་ལ་མངོན་དུ་བྱ་བའི་ཕྱིར་དངོས་པོ་དྲུག་ལ་མཁས་པར་བྱེད་པའོ༑ ༑ཡང་དག་པར་འགྲུབ་པའི་ཁྱད་པར་ནི། སྔ་མ་ལམ་གསུམ་པོ་དེས་འབྲས་བུ་འགྲུབ་པའི་ཚུལ་ཇི་ལྟ་བུ་ཞེ་ན། ལམ་དང་པོ་ལ་བརྟེན་ནས་བསེ་རུ་ལྟ་བུའི་རང་རྒྱལ་བར་འགྱུར་རོ། ། གཉིས་པ་དང་གསུམ་པ་ལས་ནི་ཚོགས་ན་སྤྱོད་པའི་རང་རྒྱལ་བར་འགྱུར་རོ། །ཚོགས་ཀྱི་ཁྱད་པར་ནི། བསེ་རུ་བསྐལ་པ་བརྒྱར་ཚོགས་གསོག་པར་བྱེད་ཅིང༌། ཚོགས་ན་སྤྱོད་པ་དག་ལ་ནི་ཆོགས་ཀྱི་དུས་ངེས་པ་མེད་དོ། །གནས་པའི་ཁྱད་པར་ནི། ཐམས་ཅད་ཀྱང་ཆོས་ཟབ་མོ་ལ་མོས་པ་དང༌། རྟེན་འབྲེལ་ཟབ་མོ་ལ་སོ་སོར་རྟོག་པ་ལྷུང་ལེན་པར་བྱེད་པ་དང༌། རྣམ་ཐར་སྒོ་གསུམ་ཡིད་ལ་བྱེད་ཅིང་གནས་པ་ནི་ཐུགས་ཀྱི་གནས་པ་ཡིན་ནོ། །བསེ་རུ་ལྟ་བུ་ནི་གཅིག་པུར་གནས་ཤིང་གཞན་རྣམས་ནི་ཚོགས་དང་ལྷན་ཅིག་གནས་པ་ནི་ལུས་ཀྱི་གནས་པའོ། །རྒྱུ་བའི་ཁྱད་པར་ནི། ཐམས་ཅད་ཀྱང་གྲོང་དང་གྲོང་བརྡལ་སོགས་ལ་བརྟེན་ཅིང་གནས་ཀྱང་རུང་སྟེ། ལུས་ཤིན་ཏུ་བསྲུངས་པ་དང༌། དབང་པོ་ཤིན་ཏུ་བསྡམས་པ་དང༌། དྲན་པ་ལ་ཤིན་ཏུ་གནས་པས་གྲོང་ལ་སོགས་པར་བསོད་སྙོམས་ལ་འཇུག་སྟེ། ཕ་རོལ་དམན་པ་རྣམས་ལ་སྙིང་བརྩེ་བར་བྱེད་པ་ན་ཡང་ལུས་ཀྱིས་ཆོས་སྟོན་གྱི། ངག་གིས་མ་ཡིན་པ་དང༌། ཞེ་འགྲས་པ་བཟློག་པའི་ཕྱིར་རྫུ་འཕྲུལ་དུ་མ་སྟོན་པར་མཛད་དོ། ། བདུན་པ་སྒྲ་བཤད་པ་ནི། མཛོད་འགྲེལ་ལས། ལུང་མེད་པར་བདག་ཉིད་གཅིག་པུའི་ཕྱིར་སངས་རྒྱས་པས་རང་སངས་རྒྱས་ཏེ་ཞེས་གསུངས་པ་ནི་སྤྱིའི་སྒྲ་བཤད་པའོ། །བྱེ་བྲག་ཏུ་སྒྲ་བཤད་པ་ནི། བསེ་རུ་ལྟར་ཁྱིམ་པ་དང་རབ་ཏུ་བྱུང་བའི་ཕྱོགས་གཞན་དང་ལྷན་ཅིག་ཏུ་མི་འདྲེ་བས་ན་བསེ་རུ་ལྟ་བུ་དང༌། རང་རྒྱལ་གཞན་དང་ལྷན་ཅིག་ཏུ་གནས་པས་ན་ཚོགས་ན་སྤྱོད་པ་ཞེས་བྱའོ། ། གཉིས་པ་ནི།

མདོ་ལས། དེ་ནས་ཡང་འཁོར་དེ་རྣམས་ལས་ལྷའི་བུ་ཁ་ཅིག་འདི་སྙམ་དུ་སེམས་པར་གྱུར་ཏེ། ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་ནས་རྣམ་པ་ཐམས་ཅད་མཁྱེན་པ་ཉིད་དུ་ངེས་པར་འབྱུང་ངོ་ཞེས་པའི་བར་གྱིས་ནི་རང་སངས་རྒྱས་ཀྱི་ལམ་ཤེས་བསྟན་ཏོ། ། དེ་དག་གི་དོན་བསྡུས་ནས་སྟོན་པ་ལ་གསུམ། རྟེན་གང་ཟག་གི་ཁྱད་པར་བརྟེན་པ་ལམ་གྱི་ངོ་བོ། རྒྱུ་ངེས་འབྱེད་ཆ་མཐུན་ནོ། །དང་པོ་ལ་གཉིས། ཁྱད་ཆོས་དངོས་དང༌། དེ་ལ་རྩོད་པ་སྤང་བའོ། །དང་པོ་ལ་གསུམ་ལས། མཚམས་སྦྱར་བ་ནི། སློབ་མ་བསེ་རུའི་ལམ་གང་དང༌། །ཞེས་མདོར་བསྟན་པ་བཞིན་དུ། ཉན་ཐོས་ཀྱི་ལམ་གྱི་མཇུག་ཐོགས་སུ་རང་སངས་རྒྱས་ཀྱི་ལམ་ཀྱི་ངོ་བོ་བརྗོད་པར་རིགས་མོད་ཀྱི་འདིར་རེ་ཞིག་སྟཻ་དང་པོར་ཁྱད་ཞུགས་པ་ཉིད་དུ་སྒྲུབ་པ་གསུངས་སོ། །རྒྱུ་མཚན་ནི་ཉན་ཐོས་རྣམས་ལས་རང་སངས་རྒྱས་དེ་དག་ཇི་ལྟར་ཁྱད་པར་དུ་འཕགས་པ་ཡིན་ན་ཁྱད་ཆོས་གང་གིས་ན་རང་སངས་རྒྱས་དེ་དག་གི་ལམ་ཉན་ཐོས་ཀྱི་ལམ་ལས་གཞན་ཡིན་སྙམ་པའི་དོགས་པ་བསུ་བ་སྟེ་བསལ་བའི་ཆེད་ཡིན་པའི་ཕྱིར་རོ། །རྩ་བ་ནི། རང་བྱུང་བདག་ （ ༩༠བ་ ） ཉིད་རྟོགས་པའི་ཕྱིར། །གཞན་གྱིས་བསྟན་ཡང་མི་དགོས་ལ། །ཞེས་པས་ནི། རྟོགས་པ་ཟབ་པར་བསྟན་ཏོ། །བསེ་རུ་ལྟ་བུའི་ཡེ་ཤེས་ནི། །ཟབ་པ་ཉིད་དུ་མངོན་པར་བརྗོད༑ ༑ཞེས་པས་ནི་ཡེ་ཤེས་ཟབ་པར་བསྟན་ཏོ། །འགྲེལ་པ་ལ་གཉིས། ལམ་བགྲོད་ཚུལ་དང༌། ཆོས་སྟོན་ཚུལ་གྱིས་ཁྱད་པར་དུ་འཕགས་པའོ། །དང་པོ་ནི༑ ཉན་ཐོས་རྣམས་ལས་རང་རྒྱལ་ཁྱད་ཞུགས་པ་ཉིད་གཅིག་ཡིན་ནོ། །གང་ན། རང་སངས་རྒྱས་དེ་དག་ལ་སྲིད་པ་ཐ་མ་བའི་ཚེ། སངས་རྒྱས་དང་ཉན་ཐོས་ལ་སོགས་པས་བསྟན་མི་དགོས་སོ་ཞེས་བྱ་བ་ནིའོ། །རྒྱུ་མཚན་ནི། རང་སངས་རྒྱས་རྣམས་ནི་སྲིད་པ་ཐ་མ་པའི་ཚེ་ཡང་གཞན་གྱིས་བསྟན་པ་ལ་མི་ལྟོས་པར་བདག་ཉིད་ཀྱིས་རང་གི་ཐོབ་བྱ་ཡི་བྱང་ཆུབ་མངོན་པར་རྟོགས་པར་འགྱུར་ཏེ། རྒྱུ་མཚན་དེའི་ཕྱིར་རོ། །དེའི་རྒྱུ་མཚན་ཡང༌།

སྔོན་ཐོས་པ་དང་བསམ་པ་དང་སྨོན་ལམ་ལ་སོགས་པ་མངོན་པར་འདུ་བྱས་པས་སོ། །དེ་ཉིད་ཀྱིས་ཉན་ཐོས་ལས་ཁྱད་ཞུགས་པར་ཇི་ལྟར་འགྲུབ་ཅེ་ན། ལུང་ལས། ཉན་ཐོས་རྣམས་ནི་སྲིད་པ་ཐ་མ་པའི་ཚེ་ཡང་གཞན་གྱིས་བསྟན་པ་ལ་ལྟོས་ནས་རང་གིས་བྱང་ཆུབ་རྟོགས་པར་འགྱུར་ལ། གཞན་དག་ཀྱང་བརྗོད་པ་དང་བཅས་པའི་ཆོས་བསྟན་པས་དགེ་བ་ལ་འཇུག་པར་བྱེད་དོ། །ཞེས་འབྱུང་བའི་ཕྱིར་རོ། །གང་ལས་འབྱུང་ན། བྱང་སེམས་ཀྱི་སྡེ་སྣོད་ལས༑ ཉན་ཐོས་རྣམས་ནི་རྣམ་གྲོལ་སྒྲ་ཕྱིར་འགྲོ། །རང་རྒྱལ་རྣམས་ནི་རྐྱེན་གྱི་འདུ་ཤེས་ལྡན། །ཞེས་གསུངས་པ་ལས་སོ། ། གཉིས་པ་ནི། ཉན་ཐོས་རྣམས་ལས་ཁྱད་ཞུགས་པ་གཉིས་པ་ཡིན་ནོ། ། གང་ན། རང་རྒྱལ་དེ་དག་གིས་ཡེ་ཤེས་གདུལ་བྱ་གཞན་གྱིས་མི་རྟོགས་པ་ཉིད་ནིའོ༑ ༑ཅིའི་ཕྱིར་མི་རྟོགས་ཤེ་ན། སྒྲ་མེད་པའི་ཆོས་བསྟན་པས་གདུལ་བྱ་གཞན་དག་དགེ་བ་བཅུ་ལ་སོགས་པ་ལ་འཇུག་པར་བྱེད་དེ། དེའི་ཕྱིར་རོ། །དེའི་རྒྱུ་མཚན་ཡང་རང་སངས་རྒྱས་དེ་དག་ནི་རང་གིས་ཐོབ་པའི་ཡེ་ཤེས་དང་སྨོན་ལམ་ལ་སོགས་པའི་མཐུས་སོ། །དེ་ཉིད་ཀྱི་སྒོ་ནས་ཉན་ཐོས་ལས་ཁྱད་ཞུགས་པར་ཇི་ལྟར་འགྱུར་ཞེ་ན། ཉན་ཐོས་རྣམས་ནི་འཆད་པ་པོས་སྒྲར་བརྗོད་པའི་ཆོས་སྟོན་པའི་སྒོ་ནས་ཉན་པ་པོ་རྣམས་ཀྱིས་འཆད་པ་པོའི་ཤེས་པའི་རྩལ་བརྗོད་འདོད་རྟོགས་པར་བྱེད་ན་སྟེ་བྱེད་པའི་ཕྱིར། དེ་ཡང་ཉན་ཐོས་རྣམས་ནི་བརྗོད་པ་དང་བཅས་པའི་ཆོས་བསྟན་པས་གཞན་དག་དགེ་བ་ལ་ཡང་འཇུག་པར་བྱེད་པས་སོ།། ལུང་ལས་ཞེས་སོགས་ཀྱང་སྦྱར་རོ། ། གཉིས་པ་ལ་གཉིས། རྩོད་པ་དང༌། ལན་ནོ། །དང་པོ་ནི། ཇི་ལྟར་སྒྲ་མེད་པར་ཆོས་སྟོན་པ་འགལ་སྙམ་པའི་དོགས་པ་བསུ་བར་རོ། །ཡང་གི་སྒྲས་ནི་དོགས་པ་སྔ་མར་མ་ཟད་ཅེས་པའོ། །གཉིས་པ་ལ་གཉིས་ལས། རྩ་བ་ནི། སྣང་ངོ༌༑ གང་ལ་ན། གདུལ་བྱ་གང་དང༌། གང་བརྗོད་པར་བྱ་བའི་དོན་ནི་གང་དང༌། གང་ལ་རང་རང་གི་མོས་པ་ཇི་ལྟ་ཇི་ལྟར་ཉན་འདོད་པ་དེ་དང་དེ་ལའོ། །གང་ན། བསྟན་བྱའི་དོན་དེ་དང་དེའོ།

།ཇི་ལྟར་ན་སྒྲ་མེད་ཀྱང་བརྗོད་བྱ་དེ་ཉན་པ་པོས་ཇི་ལྟར་ཉན་འདོད་པ་དེ་ལྟར་རོ། །འགྲེལ་པ་ནི། སྒྲ་མེད་པར་ཆོས་སྟོན་པ་མི་འགལ་ལོ་ཞེས་བྱ་སྟེ། སྒྲ་མེད་ཀྱང་གདུལ་བྱ་གང་ཞིག་རྟེན་འབྲེལ་ （ ༩༡ན ） སོགས་དོན་གང་ལ་ཐབས་ཀྱི་རྣམ་པ་ཇི་ལྟར་ཉན་པར་འདོད་པ་དེའི་རྣམ་པར་ཤེས་པ་ལ་དོན་ཁོ་ན་ལྟར་སྣང་བར་འགྱུར་བས་སོ། །དེའི་རྒྱུ་མཚན་ཡང་སངས་རྒྱས་སུ་མ་ཟད། རང་སངས་རྒྱས་ཀྱི་གནས་སྐབས་ན་ཡང་སྔོན་གྱི་སྨོན་ལམ་དང་ཡེ་ཤེས་ལ་སོགས་པའི་མཐུས་སོ། །དཔེར་ན་སངས་རྒྱས་དང་འདྲ་བའི་ཕྱིར་རོ། །དཔེ་དེ་ཡང་ཇི་ལྟར་དུ་གྲུབ་ཅེ་ན། བྱང་ཆུབ་སེམས་དཔའ་འདི་ལྟར་སངས་རྒྱས་སུ་གྱུར་ནས་བརྗོད་པ་མེད་པར་ཆོས་སྟོན་པར་གྱུར་ཅིག་ཅེས་སྨོན་ལམ་བཏབ་པ་དེ་བས་ནའོ༑ ༑དེ་ལྟར་འདེབས་པའི་རྒྱུ་མཚན་ནི། བརྗོད་པ་ནི་ཡིད་ཕྱི་རོལ་ཏུ་རྣམ་པར་གཡེང་བར་བྱེད་པ་ཡིན་ལ་དེ་ཡང་རྒྱུད་འཁྲུག་པར་བྱེད་པ་ཡིན་པས་སོ། །དེའི་རྒྱུ་མཚན་ཡང༌། རྟོག་པས་ངོ་བོ་ལ་རྣམ་པར་མ་བརྟགས་དཔྱོད་པས་ཁྱད་པར་ལ་རྣམ་པར་མ་དཔྱད་པར་ཚིག་ཏུ་མི་སྨྲ་བས་སོ། ཁྱབ་པ་ཡོད་དེ། ཆོས་སྟོན་པའི་སྒྲའི་དོན་ནམ་དགོས་པ་ནི། རྒྱུ་མཚན་འདི་ལྟར་བརྗོད་པར་བྱ་བའི་ཆོས་གོ་བ་ནི་ཉན་པ་པོའི་རྣམ་པར་ཤེས་པ་ལ་ཤིན་ཏུ་དང་པོར་བསྐྲུན་ཅིང་ཕྱིས་གོང་དུ་བསྐྱེད་པ་ཞེས་བྱ་བ་འདི་ཙམ་ཞིག་ཡིན་པའྀ་ཕྱིར་རོ། །ཆ༣ རང་རྒྱལ་གྱི་ལམ་ཤེས་པའི་ལམ་ཤེས་བཤད་པ། གཉིས་པ་ལ་གསུམ་ལས། སྔ་འགྲེལ་ནི། དེ་ལྟར་ཉན་ཐོས་ལས་ཁྱད་ཞུགས་པ་བརྗོད་ནས་རྣལ་མ་སྟེ་དཀྱུས་མ་རང་སངས་རྒྱས་ཀྱི་ལམ་གསུངས་སོ།། གང་གི་སྒོ་ནས་ཞེ་ན། ཉན་ཐོས་ལས་ཁྱད་ཞུགས་པ་རང་སངས་རྒྱས་རྣམས་ཀྱི་ལམ་ནི་ཉན་ཐོས་ལས་ཁྱད་པར་དུ་འཕགས་པ་ཁོ་ན་ཡིན་པས་ལམ་གྱི་ངོ་བོ་ཡང་ཁྱད་པར་དུ་འཕགས་པ་ཡིན་ནོ། །ཞེས་སྟོན་ཏེ། །རྩ་བ་ནི། ཤེས་པར་བྱའོ། ། གང་ན། བསེ་རུ་ལྟ་བུས་མཚོན་པའི་རང་སངས་རྒྱས་ཀྱི་ལམ་ཐམས་ཅད་དོ། ། གང་གིས་ན།

བྱང་ཆུབ་སེམས་དཔས་སོ། །གང་དུ་ན། ལམ་ཤེས་པ་ཉིད་སྒོམ་པའི་སྐབས་སུའོ། །ཚུལ་ཇི་ལྟར་ན། གཟུང་རྟོག་སྤངས་པ་དང༌། འཛིན་རྟོག་མ་སྤངས་པ་དང༌། རྟེན་རིགས་ཀྱི་ཁྱད་པར་དང་གསུམ་གྱྀས་ཡང་དག་པར་བསྡུས་པའོ༑ ཁྱད་པར་དང་པོ་ནི་ཆོས་ཀྱི་བདག་མེད་ཕྲ་མོ་མ་རྟོགས་ཤིང༌། ཆོས་ཀྱི་བདག་མེད་རགས་པ་ཙམ་རྟོགས་པའི་རང་སངས་རྒྱས་ཀྱི་ལམ་ནི། ཆོས་ཀྱི་བདག་མེད་མ་རྟོགས་ཤིང་གང་ཟག་གི་བདག་མེད་རགས་པ་ཙམ་རྟོགས་པའི་ཉན་ཐོས་ཀྱི་རིགས་ལས་ཁྱད་པར་དུ་འཕགས་པ་ཡིན་ཏེ། གཟུང་བ་ཕྱི་རོལ་གྱི་དོན་བདེན་འཛིན་གྱི་རྟོག་པ་སྤོང་བར་བྱེད་པའི་ཕྱིར། རྟགས་གྲུབ་སྟེ། གཟུང་བ་ཕྱི་རོལ་གྱི་དོན་གྱིས་སྟོང་པའི་བདག་མེད་པ་རྟོགས་པའི་ཕྱིར་རོ། །མདོ་ལས། ལྷའི་བུ་དག གཟུགས་ནི་ཟབ་པ་མ་ཡིན། ཕྲ་བ་མ་ཡིན་ནོ། །དེ་ཅིའི་ཕྱིར་ཞེ་ན། གཟུགས་ཀྱི་རང་བཞིན་ནི་ཟབ་པ་མ་ཡིན་ཕྲ་བ་མ་ཡིན་ནོ་ཞེས་སོགས་གསུངས་སོ༑ ཁྱད་པར་གཉིས་པ་ནི། དེ་ཉིད་ཆོས་ཀྱི་བདག་མེད་ཕྲ་མོ་རྟོགས་པའི་བྱང་ཆུབ་སེམས་དཔའི་ལམ་ལས་དམན་པ་ཡིན་ཏེ། ཡུལ་ཅན་འཛིན་པ་བདེན་ཞེན་གྱི་རྟོག་པ་སྤོང་མི་ནུས་པའི་ཕྱིར། རྟགས་གྲུབ་སྟེ། འཛིན་པ་བདེན་མེད་དུ་མ་རྟོགས་པའི་ཕྱིར་རོ། །མདོ་ལས། རབ་འབྱོར་གྱིས་སྨྲས་པ། ལྷའི་བུ་དག་དེ་དེ་བཞིན་ནོ། །དེ་དེ་བཞིན་ཏེ། སེམས་ཅན་དེ་དག་ནི་སྒྱུ་མ་ལྟ་བུ་སྟེ། ཆོས་ཉན་པ་དེ་དག་ཀྱང་སྒྱུ་མ་ལྟ་བུའོ། །སེམས་ཅན་དེ་དག་ནི་སྤྲུལ་པ་ལྟ་བུ་སྟེ། ཆོས་ཉན་ （ ༩༡བ ） པ་དེ་དག་ཀྱང་སྤྲུལ་པ་ལྟ་བུའོ། །ལྷའི་བུ་དག་གཟུགས་ཀྱང་རྨི་ལམ་ལྟ་བུ་སྒྱུ་མ་ལྟ་བུའོ་ཞེས་སོ། །དེས་ན་སྐབས་འདིར་གཟུང་བ་རང་བཞིན་མེད་པར་རྟོགས་པ་དང༌། མ་རྟོགས་པའི་ཁྱད་པར་ལ། རྣམ་པར་ཐར་པ་ཅུང་ཟད་ཙམ་ཞིག་གིས་ལྷག་པ་ཞེས་པའི་སྐབས་སུ། ཆོས་ཀྱི་བཤེས་གཉེན་གྱི་ཚིག་གསལ་ལས། རང་སངས་རྒྱས་འདི་དག་གིས་ནི་འཇིག་རྟེན་རྣམས་འཇིག་པ་དང་ཆགས་པའི་དབང་གིས་རྟོགས་པར་སླ་བ་དང༌། སེམས་ཅན་གྱི་འཇིག་རྟེན་པའི་ཡང་ལུས་ནི་རབ་ཏུ་འཇིག་པས་བདག་མེད་པར་རྟོགས་པས་ཞེས་དང༌།

འཛིན་པའི་ངོ་བོ་ཕུང་པོ་ལྷག་མ་བཞི་པོ་ནི་མ་ཡིན་ཏེ། འཁོར་བ་རྣམས་སུ་རྒྱུན་རབ་ཏུ་བརྟན་པས་བདག་མེད་ཅེས་དེ་དག་གི་ཡེ་ཤེས་མི་འཇུག་གོ་ཞེས་དགག་བྱ་ལ་ཁྱད་པར་མེད་པར་ཆོས་ཅན་གཟུགས་ཕུང་དང༌། འཛིན་པ་ཤེས་པ་གཉིས་རྟོགས་དཀའ་སླའྀ་ཁྱད་པར་ཡོད་པར་འཆད་དོ། །ཇོ་བོ་ཨ་དུ་ལ་ན་རེ། ཕྱི་རོལ་གྱི་དོན་ཁས་ལེན་པའི་དབུ་མ་བ་ལྟར། སྣང་ཚོད་པའི་གཟུང་བ་མེད་པར་རྟོགས་པ་མ་ཡིན་གྱི། བདེན་པའི་གཟུང་བ་མེད་པར་རྟོགས་པས། གཟུང་བ་བདེན་པར་ཞེན་པའི་རྟོག་པ་སྤོང་བ་དང༌། འཛིན་པ་བདེན་པར་མེད་པར་མ་རྟོགས་པས་འཛིན་རྟོག་མི་སྤོང་པ་ཡིན་ནོ་ཞེས་འདོད་དོ། །པཎྜི་ཏ་འབུམ་པ་ནི། རྣལ་འབྱོར་སྤྱོད་པའི་དབུ་མ་པ་ལྟར༑ གཟུང་བ་ཀུན་རྫོབ་དང༌། དོན་དམ་གཉིས་ཀར་གཏན་མེད་པར་རྟོགས་པས་དེའི་རྟོག་པ་སྤོང་བ་དང། འཛིན་པ་བདེན་པར་ཞེན་པས་འཛིན་རྟོག་མི་སྤོང་བའོ་ཞེས་འཆད་དོ། །འགྲེལ་ཆེན་ལས། རང་གི་མཚན་ཉིད་ཀྱི་དངོས་པོ་ཡོད་ན་དེ་འཛིན་པར་བྱེད་པ་རྣམ་པར་རྟོག་པ་མེད་པའི་ཤེས་པའི་རང་གི་མཚན་ཉིད་སྐྱེ་ཞིང་དེ་མེད་པར་མ་ཡིན་པ་ཞེས་བྱ་བ་གང་ཡིན་པ་དེ་ནི་དངོས་པོའི་ཆོས་ཉིད་ཡིན་ན༑ ཐོག་མ་མེད་པའི་དུས་ཅན་གྱི་གཟུགས་ལ་སོགས་པ་འཛིན་པར་བྱེད་པའི་རྣམ་པར་རྟོག་པའི་ཤེས་པ་འགག་བཞིན་པས་འཕགས་པའི་རང་གི་རྒྱུད་ཀྱི་བག་ཆགས་སད་པ་ལས་སྐྱེ་བའི་ཕྱིར་འཛིན་པའི་རྣམ་པར་རྟོག་པ་ལ་ནི་གཟུང་བའི་རྣམ་པར་རྟོག་པ་ཡོད་པ་ཁོ་ན་ལས་སྐྱེ་བ་ཡིན་ནོ་ཞེས་བྱ་བའི་ངེས་པ་འདི་ཡོད་པ་མ་ཡིན་ནོ་ཞེས་སོ། །དེའི་དོན་ནི། གཟུང་བ་ཕྱི་རོལ་གྱི་དོན་མེད་པས་དེ་ལ་ལྟོས་པའི་འཛིན་པ་མ་འཁྲུལ་བ་མེད་ཀྱང་ཐོག་མ་མེད་པའི་བག་ཆགས་ལས་བྱུང་བའི་ཡུལ་ཅན་འཛིན་པ་ནི་མ་རིག་པའི་དབང་གིས་སྐྱེ་བས་ཕྱི་རོལ་གྱི་དོན་བདེན་པར་མེད་པར་རྟོགས་ཀྱང་འཛིན་པ་བདེན་མེད་དུ་རྟོགས་པའི་ངེས་པ་མེད་དོ་ཞེས་པའི་དོན་ཏོ། །དེས་ན་འདིར་གཟུང་བ་ཆོས་ཀྱི་བདག་མེད་ནི།

སེམས་ཙམ་པ་འདོད་པ་ལྟར་གྱི་ཆོས་ཀྱི་བདག་མེད་རགས་པ་ཙམ་ལ་གོ་བར་བྱ་སྟེ། དེ་ཡང་རྟགས་ཀྱི་དགག་བྱ་ལ་ཁྱད་པར་འབྱེད་པ་ཡིན་ནོ། ཁྱད་པར་གསུམ་པ་ལ་ཡང་སྒྲུབ་པ་པོ་གང་ཟག་གི་རྟེན་དང༌། སྒྲུབ་པའི་དམིགས་པ་ཆོས་ཉིད་ཀྱི་རྟེན་ཏོ། །དང་པོ་ནི། ལེའུ་བརྒྱད་མར། དེ་ནས་ཚེ་དང་ལྡན་པ་རབ་འབྱོར་གྱིས་ཉན་ཐོས་ཆེན་པོ་དེ་དག་དང་ལྷའི་བུ་དེ་དག་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་དག་ཕྱིར་མི་ལྡོག་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་སམ་བདེན་པ་མཐོང་བའི་གང་ཟག་གམ། དགྲ་བཅོམ་པ་ཟག་པ་ （ ༩༢ན ） ཟད་པ་བསམ་པ་ཡོངས་སུ་རྫོགས་པའམ། སྔོན་གྱི་རྒྱལ་བ་ལ་བྱ་བ་བྱས་པ་སངས་རྒྱས་བྱོན་པ་མང་པོ་ལ་དགེ་བའི་རྩ་བ་བསྐྱེད་པ་དག་གམ། དགེ་བའི་བཤེས་གཉེན་གྱིས་ཡོངས་སུ་ཟིན་པའི་རིགས་ཀྱི་བུ་དང་རིགས་ཀྱི་བུ་མོ་དག་ཡུམ་འདི་ལྟར་ཟབ་པ་ཞེས་པ་ནས་འདི་ལྟར་མཁས་ཤིང་མཛངས་པས་རིག་པར་བྱ་བ་འདི་ལེན་པར་འགྱུར་ཏེ། ཞེས་དང༌། བརྒྱད་སྟོང་པར་ཡང༌། ཚེ་དང་ལྡན་པ་དག་ཕྱིར་མི་ལྡོག་པའི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་སམ། ལྟ་བ་ཕུན་སུམ་ཆོགས་པའི་གང་ཟག་རྣམས་སམ། དགྲ་བཅོམ་པ་ཟག་པ་ཟད་པ་གང་ཡིན་པ་དེ་དག་ཡུམ་འདི་ལྟར་བཤད་པ་འདི་ལ་ཡང་དག་པར་འཛིན་པར་འགྱུར་རོ་ཞེས་དང༌༑ སྡུད་པ་ལས་ཀྱང༌། རྒྱལ་སྲས་བདེན་ལ་མཁས་དང་ཕྱིར་མི་ལྡོག་པ་དང༌།། དགྲ་བཅོམ་དྲི་མ་བསལ་ཞིང་སོམ་ཉི་སྤངས་པ་དང༌། །བཞི་པ་དགེ་བའི་བཤེས་ཀྱིས་ཡོངས་སུ་ཟིན་པའོ། །ཞེས་སོ། །དེ་ལྟར་ན། ཉི་ཁྲི་ལས་གང་ཟག་ལྔ་དང༌། བརྒྱད་སྟོང་པར་གསུམ་དང༌། སྡུད་པར་བཞི་གསུངས་ཏེ། ཐམས་ཅད་དོན་གཅིག་གོ །དེ་ལ་བདེན་པ་མཐོང་བའམ། ལྟ་བ་ཕུན་སུམ་ཆོགས་པ་ནི། ཕུང་པོ་ལ་སོགས་པ་ལ་མཁས་པར་བྱེད་པ་ཚོགས་ལམ་པ་སྟེ། རྒྱལ་སྲས་བདེན་ལ་མཁས་དང་ཞེས་བཤད་པ་དང་དོན་གཅིག་གོ །ཕྱིར་མི་ལྡོག་པ་ནི་རང་སངས་རྒྱས་ཀྱི་ཡང་དག་པར་འགྲུབ་པའི་རིགས་ལ་གནས་པའི་སྦྱོར་ལམ་པ་སྟེ།

ཕྱིར་མི་ལྡོག་པ་དང་ཞེས་པ་དང་དོན་གཅིག་གོ །དགྲ་བཅོམ་པ་ཟག་པ་ཟད་པ་ནི་མཐོང་སྤང་སྤངས་པས་མཆོད་པར་འོས་པའི་ཕྱིར་མཐོང་ལམ་པ་སྟེ། དགྲ་བཅོམ་དྲི་མ་བསལ་ཞིང་སོམ་ཉི་སྤངས་པ་དང༌། །ཞེས་པ་དང་དོན་གཅིག་གོ །དེ་ལྟར་ཡང་འགྲེལ་ཆེན་ལས། དང་པོ་ནི་སྤངས་པ་ཁྱད་པར་གཉིས་ལྡན་གྱི་རང་རྒྱལ་གྱི་ལམ་དང༌༑ གཉིས་པ་ནི། ཕྱིར་མི་ལྡོག་པ་ནི་རང་བྱང་ཆུབ་ལས་ཕྱིར་མི་ལྡོག་པའི་སྦྱོར་ལམ་པ་ཡིན་ལ། དེ་ཉིད་རང་གི་བྱང་ཆུབ་འདོད་པས་བྱང་སེམས་སངས་རྒྱས་མི་བཞུགས་པའི་ཞིང་དུ་ལུས་ཀྱི་ཆོས་བསྟན་ནས་སེམས་ཅན་གྱི་དོན་བྱེད་འདོད་པས་སེམས་དཔའ་ཆེན་པོའོ། །ལྟ་བུ་ཕུན་ཚོགས་ཤེས་རབ་ཀྱི་ལྟ་བ་བར་མ་དང་ལྡན་པ་སྟེ་ཐེག་འབྲིང་གི་ཤེས་རབ་བོ། །དགྲ་བཅོམ་པ་ཟག་ཟད་ནི་མཐོང་ལམ་གྱིས་མཐོང་སྤང་གི་ཟག་པ་རྣམས་སྤངས་པས་མཆོད་པར་འོས་པ་སྟེ་མཐོང་ལམ་པའོ་ཞེས་བཤད་དོ། །ཡང་དེ་ཉིད་ལས། ཚིག་གསུམ་གྱིས་ནི་རང་བྱང་ཆུབ་ལ་གོ་རིམ་བཞིན་དུ་ཡང་དག་པར་སྒྲུབ་པའི་རིགས་དང༌། ཆོས་ཉིད་ཀྱིས་ཐོབ་པའི་རིགས་དང༌། དེ་ཉིད་ལ་ངེས་པའི་རིགས་ཀྱི་གང་ཟག་ཞེས་བཤད་པ་ཡིན་ནོ། ། ཞེས་དང་པོ་ཡང་དག་པར་སྒྲུབ་པའི་རིགས་ཀྱི་གང་ཟག་དང༌། བར་པ་ཆོས་ཉིད་ཀྱིས་ཐོབ་པའི་རིགས་ཀྱི་དང༌། ཐ་མ་རང་རྒྱལ་དུ་ངེས་པའི་རིགས་ཀྱི་གང་ཟག་ལ་བཤད་དོ། །ཨར་བྱང་ཡེས། སྔ་མ་གསུམ་རང་རྒྱུད་ཀྱིས་བསྡུས་པ་དང༌། སྔོན་གྱི་རྒྱལ་བ་ལ་བྱ་བ་བྱས་པ་ལ་སོགས་པ་ནི། གཞན་རྒྱུད་ཀྱིས་བསྡུས་པ་སྟེ། བཞི་པ་དགེ་བའི་བཤེས་ཀྱིས་ཡོངས་སུ་ཟིན་པའོ་ཞེས་པ་དང་དོན་གཅིག་པར་འཆད་དོ༑ ༑ གཉིས་པ་ནི། མདོ་ལས། དེ་ནས་གནས་བརྟན་རབ་འབྱོར་འདི་སྙམ་དུ་སེམས་པར་གྱུར་ཏེ། འདི་ལྟར་ལྷ་རྣམས་ཀྱིས་མངོན་པར་གཏོར་བའི་མེ་ཏོག་

（ ༩༢བ་ ） འདི་དག་ནི་བདག་གིས་སྔོན་ཆད་ལྷའི་གནས་ཐམས་ཅད་ན་ཡང་ཡོད་པར་མ་མཐོང་སྟེ། མེ་ཏོག་འདི་དག་ནི་སྤྲུལ་པའོ་ཞེས་སོགས་གསུངས་ཏེ། དེའི་དོན་ནི། སྤྲུལ་པའི་མེ་ཏོག་རང་བཞིན་མེད་ཀྱང་ཡུལ་དུས་སོ་སོར་ངེས་པར་སྣང་བ་ལྟར། དོན་དམ་པར་དངོས་པོར་གྱུར་པའི་རྟེན་མེད་ཀྱང་ཐ་སྙད་དུ་ཐེག་པ་གསུམ་གྱི་རྟོགས་པའི་ཆོས་སོ་སོར་ངེས་པ་ཐོབ་པ་ཡིན་ནོ། །ཞེས་གང་ཟག་གསུམ་དོན་དམ་པར་རང་བཞིན་མེད་པའི་ཆོས་ཉིད་སྐབས་འདིའི་རིགས་སུ་བསྟན་ཏོ། །འདིར་ཁྱད་ཆོས་དང་པོ་གཉིས་ཀྱི་སྐབས་སུ། ལྟ་བ་ཆུང་ངུ་དང་འབྲིང་ལ་ལྟོས་པའི་ལམ་གྱི་རྣམ་གཞག་ཙམ་བསྟན་ལ། ཁྱད་པར་གསུམ་པའི་སྐབས་སུ་ལྟ་བ་རབ་འཛིན་པ་རང་བཞིན་མེད་པར་རྟོགས་པའི་ལམ་ཡང་བསྟན་ཏོ། །དེས་ན་འདིར་ལྟ་བ་ལ་ལྟོས་པའི་ལྟ་བ་རབ་འབྲིང་ཐ་མ་གསུམ་ག་རྟོགས་པའི་རང་སངས་རྒྱས་ཀྱི་ལམ་ཡང་དངོས་སུ་བསྟན་ཅིང་ཡུལ་ཅན་ལམ་ཤེས་ཀྱང་སྔར་བཤད་པ་དང་འདྲའོ། །འགྲེལ་པ་ནི། གཞན་རྗེས་སུ་བཟུང་བའི་ཕྱིར་དུ། ཤེས་པར་བྱའི་མངོན་དུ་བྱ་བའི་ཚུལ་གྱིས་རྣམ་པ་ཐམས་ཅད་ཤེས་པར་བྱ་བ་ནི་མ་ཡིན་ནོ་ཞེས་བྱ་བ་དེ་ལྟ་བུ་ནི་རང་སངས་རྒྱས་ཀྱི་ལམ་མོ། །གང་གིས་ཤེས་པར་བྱ་ན་བྱང་ཆུབ་སེམས་དཔས་སོ། །ཇི་ལྟར་ན། ཁྱད་ཆོས་གསུམ་གྱི་ཁྱད་པར་གྱིས་ཁྱད་པར་དུ་འཕགས་པ་དང་ལྡན་པའི་ཆོས་རྟོགས་པའི་རང་བཞིན་དུའོ། ཁྱད་པར་གསུམ་པོ་གང་ཞེ་ན། རང་སངས་རྒྱས་ཀྱི་ལམ་ལ་སྔར་ཉན་ཐོས་ཀྱི་ལམ་གྱི་སྐབས་སུ་ཇི་སྐད་བཤད་པའི་བདེན་པ་བཞི་མི་རྟག་སོགས་བཅུ་དྲུག་ཏུ་སྒོམ་པ་ཁོ་ན་དང༌། མ་རིག་པའི་རྐྱེན་གྱིས་འདུ་བྱེད་སོགས་ཀུན་ནས་ཉོན་མོངས་ཀྱི་དངོས་པོ་ལུགས་མཐུན་དང་ལུགས་ལྡཽག་གི་ཚུལ་ཇི་ལྟ་བ་བཞིན་དུ་རྟེན་ཅིང་འབྲེལ་བར་འབྱུང་བ་བསྒོམས་པས་གཟུང་བའི་དོན་གྱི་རྣམ་པར་རྟོག་པ་སྤོང་བའི་ཁྱད་པར་དང༌༑ ཆོས་ཐམས་ཅད་དོན་དམ་པར་རང་བཞིན་མེད་པར་མ་རྟོགས་པས་འཛིན་པའི་དོན་གྱི་རྣམ་པར་རྟོག་པ་དག་མི་སྤོང་བའི་ཁྱད་པར་དང༌།

རང་སངས་རྒྱས་ཀྱི་ཐེག་པས་བསྡུས་པའི་བརྟེན་པའི་ཆོས་ལམ་གྱི་གཞི་བྱེད་པའི་རིགས་ཀྱི་ཁྱད་པར་དང་གསུམ་གྱིས་སོ། ། གསུམ་པ་ལ་གསུམ་ལས། མཚམས་སྦྱར་བ་ནི། དེའི་འོག་ཏུ་ངེས་པར་འབྱེད་པའི་ཆ་དང་མཐུན་པ་གསུངས་ཏེ། ངེས་པར་འབྱེད་པའི་ཆ་དང་མཐུན་པ་ཐོབ་ན་སྔར་ཇི་སྐད་བཤད་པའི་ལམ་སྐྱེ་བས་སོ། །རྩ་བ་ནི། བཏགས་པའི་ཆོས་ཉིད་མི་འགལ་བར། །སྟོན་པའི་རྣམ་པ་དྲོར་གྱུར་པ། །ཞེས་སྦྱོར་ལམ་དྲོད་དང༌། རྩེ་མོར་གྱུར་པ་གཟུགས་ལ་སོགས། །འགྲིབ་པ་མེད་ལ་སོགས་པས་ཕྱེ། །ཞེས་པས་ནི་སྦྱོར་ལམ་རྩེ་མོ་དང༌། ནང་སྟོང་ཉིད་ལ་སོགས་པ་ཡིས། །གཟུགས་སོགས་མི་འཛིན་ཕྱིར་བཟོད་པ། །ཞེས་སྦྱོར་ལམ་བཟོད་པ་དང༌། གཟུགས་སོགས་སྐྱེ་བ་མེད་སོགས་ཀྱི། །རྣམ་པ་ཅན་ནི་ཆོས་ཀྱི་མཆོག །ཅེས་བྱའོ། ། འགྲེལ་པ་ནི། ངེས་པར་འབྱེད་པའི་ཆ་དང་མཐུན་པ་སྐྱེ་བ་ཡིན་ནོ། །གང་ལ་དམིགས་ནས་ཞེ་ན། བདེན་པ་བཞིའི་དམིགས་པ་ལའོ། །རྣམ་པ་གང་གིས་ན། གཟུགས་ལ་སོགས་པའི་ཆོས་རྣམས་ཀྱི་རང་རང་གི་མིང་གི་བརྡ་ལས་བྱུང་བའི་བཏགས་པ་ཙམ་དུ་ཡོད་པ་དང༌། དོན་དམ་པར་རང་བཞིན་མེད་པའི་ཆོས་ཉིད་དང་མི་འགལ་བར་ （ ༩༣ན ） རབ་ཏུ་སྟོན་པའི་རྣམ་པ་དང༌། གཟུགས་ལ་སོགས་པ་ལ་དོན་དམ་པར་སྔར་ཡོད་འགྲིབ་པ་དང༌། སྔར་མེད་འཕེལ་བ་མེད་པ་ལ་སོགས་པར་རྟོགས་པའི་དོན་དུ་སློབ་པའི་རྣམ་པ་དང༌། དོན་དམ་པར་ངོ་བོ་ཉིད་ཀྱིས་སྟོང་པ་ཉིད་ཀྱི་ཕྱིར་གཟུགས་ལ་སོགས་པ་ལ་ནང་སྟོང་པ་ཉིད་དང་ཕྱི་སྟོང་པ་ཉིད་ལ་སོགས་པས་དངོས་པོ་མེད་པའི་སྟོང་པ་ཉིད་ཀྱིས་བར་རྒྱུན་ཡོངས་སུ་མི་འཛིན་པའི་རྣམ་པ་དང༌། གཟུགས་ལ་སོགས་པ་ལ་དོན་དམ་པར་སྐྱེ་བ་དང་འགག་པ་ལ་སོགས་པ་མེད་པ་ཞེས་བྱ་བའི་རྣམ་པ་རྣམས་ཀྱིས་བསྒོམས་པས་གོ་རིམ་བཞིན་དུ་དྲོད་རྩེ་མོ་བཟོད་པ་ཆོས་མཆོག་རྣམས་སྐྱེའོ། །ཆ༤ ཕན་ཡོན་ཆེ་བའི་ཐེག་ཆེན་གྱི་མཐོང་ལམ་བཤད་པ། གསུམ་པ་ལ་གཉིས། སྤྱིའི་སྒོ་ནས་མཚམས་སྦྱར་བ་དང༌། སོ་སོའི་སྒོ་ནས་རང་བཞིན་བཤད་པའོ།

།དང་པོ་ནི། དམན་མཆོག་གི་རིམ་པས་རང་སངས་རྒྱས་ཀྱི་ལམ་གྱི་མཇུག་ཐོགས་སུ་བྱང་ཆུབ་སེམས་དཔའི་ལམ་འཆད་དོ། །གཉིས་པ་ལ་གཉིས། མཐོང་ལམ་དང༌། སྒོམ་ལམ་མོ། །དང་པོ་ལ་གཉིས། སྤྱི་དང༌། ཡན་ལག་གི་དོན་ནོ། །དང་པོ་ལ་ཡང༌། མཐོང་ལམ་གྱི་རྟེན་དང༌། བརྟེན་པ་མཐོང་ལམ་གྱི་ངོ་བོ་གཉིས་སོ། །དང་པོ་ལ་ཡང༌། ལུས་རྟེན་དང༌། སེམས་རྟེན་གཉིས་ལས། དང་པོ་ནི། མི་དང་འདོད་པའི་ལྷའི་རྟེན་ལ་སྐྱེའོ། །ངན་སོང་གསུམ་དང་སྒྲ་མི་སྙན་པ་རྣམས་ནི་མ་ཡིན་ཏེ། རྣམ་སྨིན་གྱི་སྒྲིབ་པ་ཅན་ཡིན་པའི་ཕྱིར་རོ༑ ༑ཟ་མ་དང་མ་ནིང་ནི་མ་ཡིན་ཏེ། ཉོན་མོངས་པའི་སྒྲིབ་པ་ཅན་ཡིན་པའི་ཕྱིར་རོ། ཁམས་གོང་མ་དག་ན་མ་ཡིན་ཏེ། སྐྱོ་བ་དང་མི་ལྡན་པས་བདེན་པ་མངོན་པར་རྟོགས་པའི་རྟེན་དུ་མི་རུང་བའི་ཕྱིར་རོ། །དེ་སྐད་དུ་ཡང་བསྡུ་བ་ལས། གཟུགས་ཀྱི་ཁམས་དང༌། གཟུགས་མེད་པའི་ཁམས་གོང་མར་སྐྱེས་པས་ཀྱང་དང་པོར་བདེན་པ་རྣམས་མངོན་པར་མི་རྟོགས་ཏེ། འདི་ལྟར་གནས་དེ་དག་ནི་སྐྱོ་བར་འགྱུར་དཀའ་བ་ཡིན་པས། རེ་ཞིག་སྐྱོ་བ་ཆུང་ངུས་ཀྱང་བདེན་པ་རྣམས་མངོན་པར་མི་རྟོགས་ན་གང་ན་སྐྱོ་བ་ཆུང་ངུ་ཡང་ཐམས་ཅད་ཀྱི་ཐམས་ཅད་དུ་མེད་པས་ལྟ་སྨོས་ཀྱང་ཅི་དགོས་པའི་ཕྱིར་རོ། །ཞེས་གསུངས་སོ། ། གཉིས་པ་ནི། ཉན་རང་རྣམས་བསམ་གཏན་ས་དྲུག་གང་རུང་ལ་བརྟེན་པ་ཡིན་ཏེ། བསྡུ་བ་ལས། བདེན་པ་མངོན་པར་རྟོགས་པ་ནི་བསམ་གཏན་རྣམས་ཁོ་ན་དང་བསམ་གཏན་དང་པོའི་ཉེར་བསྡོགས་མི་ལྕོག་པ་མེད་པ་ལ་བརྟེན་ནས་ཀྱང་མངོན་པར་རྟོགས་པར་འགྱུར་གྱི་གཟུགས་མེད་པའི་སྙོམས་པར་འཇུག་པ་རྣམས་ལ་ནི་མ་ཡིན་ཏེ། འདི་ལྟར་གཟུགས་མེད་པའི་སྙོམས་པར་འཇུག་པའི་ལམ་ནི་ཞི་གནས་ཤས་ཆེ་བ་ཡིན་ལ་ལྷག་མཐོང་ཤས་ཆུང་བ་ཡིན་པས། ལྷག་མཐོང་ཤས་ཆུང་བའི་ལམ་གྱིས་ནི་བདེན་པ་མངོན་པར་རྟོགས་པར་མི་ནུས་པའི་ཕྱིར་རོ། །ཞེས་གསུངས་སོ། །ཐེག་ཆེན་པ་ནི། བསམ་གཏན་བཞི་པའི་དངོས་གཞི་ལ་བརྟེན་ཞེས་འཆད་ཀྱང་ངེས་པ་མེད་དེ།

བྱང་ཆུབ་སེམས་དཔའ་ཐབས་མཁས་པས་འདོད་པའི་ཁམས་ལ་བརྟེན་པ་ཡང་ཡོད་པའི་ཕྱིར་རོ། ། གཉིས་པ་ལ་གསུམ། མཐོང་ལམ་གྱི་ངོ་བོ། རབ་ཏུ་དབྱེ་བ། སྐད་ཅིག་མ་དུར་སྐྱེ་བ་དཔྱད་པའོ། །དང་པོ་ནི། མཛོད་དུ། ཆོས་བཟོད་བཞི་འདོད་པའི་མཐོང་སྤང་སྤོང་བའི་བར་ཆད་མེད་ལམ་དང༌། ཆོས་ཤེས་བཞི། （ ༩༣བ ） དེ་ཉིད་ཀྱི་རྣམ་གྲོལ་ལམ་དང༌། རྗེས་བཟོད་པ་བཞི་ཁམས་གོང་མའི་མཐོང་སྤང་སྤོང་བའི་བར་ཆད་མེད་ལམ་དང༌། རྗེས་ཤེས་བཞི་དེ་ཉིད་ཀྱི་རྣམ་གྲོལ་ལམ་དུ་བཤད་དོ༑ ༑ཀུན་ལས་བཏུས་སུ། མཐོང་བའི་ལམ་གང་ཞེ་ན། མདོར་བསྡུ་ན་འཇིག་རྟེན་པའི་ཆོས་ཀྱི་མཆོག་གི་མཇུག་ཐོགས་སུ་མི་དམིགས་པའི་ཏིང་ངེ་འཛིན་དང་ཤེས་རབ་མཚུངས་ལྡན་དང་བཅས་པ་སྟེ། ཞེས་གསུངས་སོ། །དེ་ལ་སྡུག་བསྔལ་ལ་ཆོས་བཟོད་ཀྱིས་ཁམས་གསུམ་གའི་སྡུག་བསྔལ་མཐོང་སྤང་སྤོང་ཞིང༌། སྡུག་བསྔལ་ལ་ཆོས་ཤེས་ཀྱིས་རྣམ་གྲོལ་ལམ་མངོན་དུ་བྱེད་ལ། ལྷག་མ་གསུམ་གྱི་ཆོས་བཟོད་ཆོས་ཤེས་ཀྱང་དེ་བཞིན་དུ་སྦྱར་རོ། །སྡུག་བསྔལ་རྗེས་བཟོད་ཀྱིས་སྡུག་བསྔལ་ཆོས་བཟོད་ཆོས་ཤེས་གཉིས་ལ་དམིགས་ནས་འདི་ནི་འཕགས་པའི་ཆོས་རྣམས་ཀྱི་བསྐྱེད་པའི་རྒྱུའི་ནུས་པ་འཛིན་ལ། སྡུག་བསྔལ་རྗེས་ཤེས་ཀྱིས་རྗེས་བཟོད་ལ་དམིགས་ནས་སྔར་ལྟར་འཛིན་པའོ་ཞེས་ངེས་པར་བྱེད་པ་སྟེ། ལྷག་མ་གསུམ་གྱི་རྗེས་བཟོད་དང་རྗེས་ཤེས་ཀྱང་དེ་བཞིན་དུ་སྦྱར་རོ། །དེ་ཡང་ཆོས་བཟོད་དང་ཆོས་ཤེས་ཀྱིས་ནི་ཆོས་ཉིད་ལ་དམིགས་པས་གཟུང་བའི་ཡུལ་ཅན་དང༌། རྗེས་བཟོད་དང་རྗེས་ཤེས་ཀྱིས་ནི་ཡེ་ཤེས་ལ་དམིགས་པས་འཛིན་པའི་ཡུལ་ཅན་ཡིན་ཏེ། ཀུན་ལས་བཏུས་ལས། དེ་ལ་ཆོས་ཤེས་པའི་བཟོད་པ་དང༌༑ ཤེས་པ་རྣམས་ཀྱིས་གཟུང་བ་རྟོགས་སོ། །རྗེས་སུ་རྟོགས་པའི་བཟོད་པ་དང་ཤེས་པ་རྣམས་ཀྱིས་ནི་འཛིན་པ་རྟོགས་སོ། །ཞེས་སོ། །ཀུན་ལས་བཏུས་ཀྱི་འགྲེལ་པར་ཡང༌། མཐོང་ལམ་གྱི་ཡུལ་ནི་གཉིས་སྟེ། དེ་བཞིན་ཉིད་དང༌། ཡང་དག་པའི་ཡེ་ཤེས་སོ། །ཞེས་གསུངས་སོ།

།གཉིས་པ་ནི། མཐོང་ལམ་སྐད་ཅིག་མ་བཅུ་དྲུག་གོ ། གསུམ་པ་ལ་གཉིས། གཞན་གྱི་བཞེད་པ་དགོད་པ་དང༌། འཐད་པའི་ཕྱོགས་ངོས་བཟུང་བའོ། །དང་པོ་ལ། སྐད་ཅིག་མ་གཅིག་ཏུ་སྐྱེ་བར་འདོད་པ་དང༌༑ གཉིས་སུ་འདོད་པ་དང༌། བཞིར་འདོད་པ་དང༌། བཅུ་དྲུག་ཏུ་འདོད་པའོ།། དང་པོ་ནི། ཆོས་ཉིད་སྔར་མ་མཐོང་བ་གསར་དུ་མཐོང་བའི་སྐད་ཅིག་མ་གཅིག་ཏུ་སྐྱེ་ལ་མཐོང་སྤང་ཡང་མ་ལུས་པ་སྤོང་བར་བྱེད་དོ། །ལྡོག་པའི་སྒོ་ནས་བཅུ་དྲུག་ཡིན་ཏེ། རྗེས་ཐོབ་བཅུ་དྲུག་སྐྱེད་པར་བྱེད་པའི་ནུས་པ་བཅུ་དྲུག་ཡོད་པའི་ཕྱིར་དང༌། ཟ་འོག་ལ་ལྟ་བ་བཞིན་དུ་སྐད་ཅིག་མ་གཅིག་པོ་དེ་ཉིད་ཀྱིས་ཆོས་ཀྱི་དབྱིངས་ལ་སྒྲོ་འདོགས་མི་འདྲ་བ་བཅུ་དྲུག་བཅད་པའི་ལྡོག་པ་བཅུ་དྲུག་ཡོད་པའི་ཕྱིར་རོ། །ཞེས་ཟེར་རོ། ། གཉིས་པ་ནི། སྡུག་བསྔལ་ལ་མཚོན་ན། སྡུག་བསྔལ་ལ་ཆོས་ཤེས་པའི་བཟོད་པ་ནི། ཆོས་ཉིད་མ་དག་པ་འཇལ་བ་བར་ཆད་མེད་པའི་ལམ་དང༌། ཆོས་ཤེས་པ་ཆོས་ཉིད་དག་པ་འཇལ་བའི་རྣམ་གྲོལ་གྱི་ལམ་དང༌། ངོ་བོ་སྐད་ཅིག་མ་གཉིས་སུ་སྐྱེའོ། །རྗེས་སུ་ཤེས་པའི་བཟོད་པ་དང་རྗེས་ཤེས་གཉིས་སྔ་མ་གཉིས་ཀར་འདུ་སྟེ། འདི་ལྟར་བར་ཆད་མེད་པའི་ལམ་དུ་བསྡུས་ན་ཆོས་ཤེས་པའི་བཟོད་པས་སྡུག་བསྔལ་གྱི་ཆོས་ཉིད་མ་དག་པ་མཐོང་བ་ན་ཡེ་ཤེས་ （ ༩༤ན ） དེ་ཉིད་ཀྱིས་ཁ་ཕྱིར་བལྟས་གཞན་རིག་གི་ཆོས་ཉིད་རྟོགས་པའི་ལྡོག་པ་ནས་རྗེས་སུ་ཤེས་པའི་བཟོད་པའོ། །དེ་ཉིད་ཀྱི་འཛིན་ཆ་རང་རིག་གི་ཆོས་ཉིད་རྟོགས་པའི་ལྡོག་པ་ནས་རྗེས་སུ་ཤེས་པར་བཞག་གོ །རྣམ་གྲོལ་གྱི་ལམ་དུ་བསྡུས་ན་ཆོས་ཤེས་པས་སྡུག་བསྔལ་གྱི་ཆོས་ཉིད་དག་པ་མཐོང་བ་ན་ཡེ་ཤེས་དེ་ཉིད་ཀྱི་གཟུང་ཆ་དང་འཛིན་པའི་ཆའི་ཆོས་ཉིད་རྟོགས་པའི་ལྡོག་པ་ནས་རིམ་པ་བཞིན་དུ་རྗེས་སུ་ཤེས་པའི་བཟོད་པ་དང་རྗེས་སུ་ཤེས་པར་བཞག་གོ །མཐོང་ལམ་གྱིས་ཆོས་ཉིད་ཁོ་ན་རྟོགས་པའི་ཤེས་བྱེད་ཀྱང༌། ཀུན་ལས་བཏུས་ལས། བཟོད་པ་དང་ཤེས་པ་ཐམས་ཅད་ཀྱང་མཚན་མ་མེད་པའི་མཚན་མས་སྤྱོད་པའི་རྣལ་འབྱོར་ཅན་དུ་རིག་པར་བྱའོ།

།ཞེས་གསུངས་པས་ཐམས་ཅད་ཀྱང་ཀུན་རྫོབ་ཀྱི་མཚན་མ་མེད་པའི་ཆོས་ཉིད་ཀྱི་མཚན་མ་སྟེ་ཡུལ་ཅན་དུ་རིག་པར་བྱའོ། །ཞེས་པའི་དོན་ཏོ༑ ༑ གསུམ་པ་ནི། རྫས་སུ་བཞིར་སྐྱེ་ལ། ལྡོག་པ་བཅུ་དྲུག་ཏུ་གནས་པ་ནི་མཚན་གཞིར་བཞག་ལ། མཐོང་ལམ་གྱི་ཐ་སྙད་ནི་མཚོན་བྱར་བྱའོ། །འདིར་བདེན་པ་སྔར་མངོན་སུམ་དུ་མ་མཐོང་བ་ཕྱིས་མངོན་སུམ་དུ་མཐོང་ཞིང་སྒོམ་པའི་ལམ་གྱི་རྒྱུར་གྱུར་པ་ནི་མཚན་ཉིད་དོ། །དེ་ཉིད་བདེན་པ་བཞིའི་ཆོས་ཉིད་མ་དག་པ་ཅིག་ཅར་མངོན་སུམ་དུ་མཐོང་བས་བདེན་པ་བཞིའི་མཐོང་སྤང་སྤོང་བའི་བར་ཆད་མེད་པའི་ལམ་ངོ་བོ་གཅིག་ཡིན་ལ། ཟ་འོག་གི་བླ་རེ་ལ་ལྟ་བ་བཞིན་ཏུ་སྡུག་བསྔལ་གྱི་བདེན་པའི་ཆོས་ཉིད་མ་དག་པ་མཐོང་བ་དང༌། དེ་བཞིན་དུ་ཀུན་འབྱུང་བ་དང༌། འགོག་པ་དང༌། ལམ་གྱི་བདེན་པའི་ཆོས་ཉིད་མ་དག་པ་མཐོང་བའི་ལྡོག་པ་བཞི་ཡོད་པས་སྐད་ཅིག་མ་བཞིར་བཞག་གོ །ཡང་མར་མེ་བཞིན་དུ་སྡུག་བསྔལ་མཐོང་སྤང་རྒྱུན་གཅོད་པ་དང༌། དེ་བཞིན་དུ་ཀུན་འབྱུང་བ་དང༌། འགོག་པ་དང༌། ལམ་མཐོང་སྤང་རྒྱུན་གཅོད་པའི་ལྡོག་པ་ཐ་དད་བཞིས་བཞིར་རོ། ། བདེན་པ་བཞིའི་ཆོས་ཉིད་དག་པ་ཅིག་ཅར་དུ་མངོན་སུམ་དུ་མཐོང་བས་མཐོང་སྤང་ཕྱིན་ཆད་མི་སྐྱེ་བའི་ཆོས་ཅན་དུ་བྱེད་པའི་རྣམ་གྲོལ་གྱི་ལམ་ངོ་བོ་གཅིག་ཡིན་ལ། ཡུལ་ལྡོག་པ་བཞི་དང་བྱེད་པ་མི་འདྲ་བ་བཞིས་བཞིར་བཞག་གོ ། རྗེས་སུ་ཤེས་པའི་བཟོད་པ་དང༌། རྗེས་སུ་ཤེས་པའི་ཡེ་ཤེས་སྔ་མ་ལྡོག་པ་བཞི་བཞི་ལ་དམིགས་པས་བཞི་བཞིར་བཞག་གོ །ཞེས་ཟེར་རོ། །བཞྀ་པ་ནི། ཀུན་ལས་བཏུས་ལས། མི་ཤེས་པ་ཀུན་ཤེས་པའི་དབང་པོ་ནི་སྐད་ཅིག་མ་བཅོ་ལྔ་བཤད་ལ། ཀུན་ཤེས་པའི་དབང་པོ་ནི་བཅུ་དྲུག་པ་རྡོ་རྗེ་ལྟ་བུའི་བར་ལ་དང༌། ཀུན་ཤེས་པ་བསྲུང་བའི་དབང་པོ་ནི་མི་སློབ་པའི་ལམ་ལ་བཤད་པའི་ཕྱིར་ན། བཅོ་ལྔ་པ་དང་བཅུ་དྲུག་པ་ཐ་དད་དུ་སྐྱེ་བར་བཤད་པས་ལྷག་མ་ཡང་དོན་གྱིས་ཐ་དད་དུ་སྐྱེ་བའི་ཕྱིར་བྱང་ཆུབ་སེམས་དཔའི་རྒྱུད་ལ་བཅུ་དྲུག་པོ་རིམ་པ་བཞིན་སྐྱེ་བ་ཡིན་ནོ།

།ཞེས་ཟེར་རོ། ། དེ་དག་འཐད་མི་འཐད་དཔྱད་པ་ནི། ཚིག་མངས་སུ་དོགས་ནས་མ་བྲིས་སོ༑ ༑གཉིས་པ་ལ། སློབ་དཔོན་སེང་གེ་བཟང་པོའི་ལུགས་དང༌། ཟླ་བ་གྲགས་པའི་ལུགས་བཤད་པའོ། །དང་པོ་ནི། འགྲེལ་ཆེན་དུ། སོ་སོར་རྟོགས་པའི་མངོན་རྟོགས་ལ་གཅིག་ཏུ་འདོད་པའི་ཕྱོགས་ལ་ཞུགས་པ་དང་གནས་པའི་རྣམ་གཞག་མི་ （ ༩༤བ ） འཐད་དེ། དེ་བཀག་ནས། རང་ལུགས་ལ། ཉ་ཕྱིས་ལ་དངུལ་གྱི་རྣམ་པ་ལྟར། གལ་ཏེ་འཁྲུལ་བའི་རྒྱུ་མཚན་གྱིས། །ཡོན་ཏན་གཞན་སྦྱོར་མི་བྱེད་ན༑ ༑ཞེས་གསུངས་པ་ལྟར། ཕྱིན་ཅི་ལོག་ཏུ་སྒྲོ་འདོགས་པ་ཡོད་པས་ཆོས་ཉིད་མཐོང་བ་ཙམ་གྱིས་མཐོང་སྤང་ཅིག་ཅར་དུ་སྤང་མི་ནུས་ཤིང༌། མཐོང་སྤང་སྤོང་བའི་ནུས་པ་རིམ་ཅན་དུ་ཐོབ་བོ། །གལ་ཏེ་དེ་ལྟར་ན་སོ་སོ་སྐྱེ་བོ་དང་འཕགས་པའི་མངོན་སུམ་ལ་ཁྱད་པར་མེད་པར་འགྱུར་རོ་ཞེ་ན། འཕགས་པའི་མངོན་སུམ་གྱིས་སྒྲོ་འདོགས་ཀྱི་ས་བོན་དྲུངས་ཕྱུང་བས་སྤངས་ཕྱིན་ཆད་སླར་མི་སྐྱེ་བའི་ཆོས་ཅན་དུ་བྱེད་ལ། བྱིས་པས་ནི་ཇི་སྲིད་དྲན་པའི་འདུ་བྱེད་མ་ཉམས་པ་དེ་སྲིད་དུ་སྒྲོ་འདོགས་མི་སྐྱེ་བར་བྱེད་ཀྱི། དུས་ཐམས་ཅད་དུ་མ་ཡིན་པས་ཁྱད་པར་ཡོད་དོ།། དེས་ན་བདེན་བཞིའི་དེ་ཁོ་ན་ཉིད་མངོན་སུམ་དུ་མཐོང་བ་ཙམ་ལ་ཁྱད་པར་མེད་ཀྱང་མཐོང་སྤང་ལོག་ཞུགས་བཅུ་དྲུག་སྤོང་བའི་ནུས་པ་བཅུ་དྲུག་ཐོབ་མ་ཐོབ་ཀྱི་ཁྱད་པར་ཡོད་པས་སྐད་ཅིག་མ་བཅུ་དྲུག་ཏུ་སྐྱེ་བར་བཞེད་དོ། །དེ་སྐད་དུ་འགྲེལ་ཆེན་ལས་ཀྱང༌། གཟུགས་ཆོས་མཐུན་པ་མཐོང་བ་ལས། །ཉ་ཕྱིས་ལ་དངུལ་རྣམ་པ་ལྟར། །གལ་ཏེ་འཁྲུལ་བའི་རྒྱུ་མཚན་གྱིས། །ཡོན་ཏན་གཞན་སྦྱོར་མི་བྱེད་ན།། ཞེས་པའི་དགོངས་པ་འདི་དང་རིགས་པའི་སྟོབས་ཀྱིས། མཐོང་བའི་ལམ་གྱི་མངོན་པར་རྟོགས་པ་སྐད་ཅིག་མ་གཅིག་ཡིན་ན་ཡང༌། སྐད་ཅིག་མ་བཅུ་དྲུག་གིས་མངོན་པར་རྟོགས་པ་ཉིད་དུ་བཤད་པ་ཡིན་ནོ། །ཞེས་སོ། །སྐད་ཅིག་མ་གཅིག་ཡིན་ན་ཡང་ཞེས་པ་ཡང་ཆོས་ཉིད་མངོན་སུམ་དུ་མཐོང་བ་ཙམ་ནི་བྱ་རྫོགས་ཀྱི་སྐད་ཅིག་གམ་གཅིག་གིས་འགྲུབ་ཅེས་པའི་དོན་ཡིན་གྱི་སྐད་ཅིག་མ་དུ་མར་མི་སྐྱེ་བའི་དོན་མ་ཡིན་ནོ།

།དེ་ལྟ་ན། འགྲེལ་ཆེན་ལས། བདེན་པ་རྣམས་ཀྱི་མངོན་པར་རྟོགས་པ་ནི་གཅིག་པའི་ཕྱིར་ས་དང་པོའི་སྐད་ཅིག་མ་དང་པོ་ནི་མཐོང་བའི་ལམ་ཡིན་ནོ། །དེ་ལས་གཞན་སྐད་ཅིག་མ་གཉིས་པ་ལ་སོགས་པ་ནས་རྡོ་རྗེ་ལྟ་བུའི་བར་ནི། མཆོག་གི་དོན་ལ་སོགས་པར་ཆོས་ཀྱི་དབྱིངས་སོ་སོར་རྟོགས་པའི་ཕྱིར་སྒོམ་པའི་ལམ་ཡིན་པར་བཤད་དོ། །ཞེས་སྐད་ཅིག་དང་པོ་ཆོས་བཟོད་ཁོ་ན་མཐོང་ལམ་དུ་བཤད་པ་མ་ཡིན་ནམ་ཞེ་ན། མ་ཡིན་ཏེ། ས་བཅུའི་དབང་དུ་བྱས་ནས་དེ་ལས་གཞན་ས་གཉིས་པ་ནས་ཞེས་གསུངས་པ་ཡིན་ཏེ། ཆོས་ཉིད་ཀུན་ཏུ་འགྲོ་བའི་དོན་རྟོགས་པ་སོགས་ནུས་པ་སོ་སོ་ལ་བཤད་པའི་ཕྱིར་རོ། ། གཉིས་པ་ནི། རིགས་པ་དྲུག་ཅུ་པ་ལས། ཆོས་ཤེས་པ་ཡི་མཇུག་ཐོགས་སུ༑ ༑འདི་ལ་བྱེ་བྲག་ཡོད་ན་ནི། །དངོས་པོ་ཤིན་ཏུ་ཕྲ་ལ་ཡང༌། །གང་གིས་སྐྱེ་བར་རྣམ་བཏགས་པ། །རྣམ་པར་མི་མཁས་དེ་ཡིས་ནི། །རྐྱེན་ལས་བྱུང་བའི་དོན་མ་མཐོང༌། །ཞེས་པ་དང༌། དེའི་འགྲེལ་པར་ཡང༌། དེ་ལྟར་རྟེན་ཅིང་འབྲེལ་བར་འབྱུང་བ་སྐྱེ་བ་མེད་པ་དང་འགག་པ་མེད་པ་ལ་དམིགས་པའི་ཆོས་ཤེས་པས་བདེན་པ་གསུམ་པོ་རྟེན་ཅིང་འབྲེལ་བར་འབྱུང་བ་དེ་ངོ་བོ་ཉིད་ཀྱིས་མ་སྐྱེས་པས་མྱ་ངན་ལས་འདས་པ་ཡང་དེའི་ངོ་བོ་ཉིད་ཡིན་པར་མཐོང་བས་

（ ༩༥ན ） མངོན་པར་རྟོགས་པ་གཅིག་ཏུ་ཟད་དོ། །གལ་ཏེ་དེ་ལྟ་ན་མཐོང་བའི་ལམ་སྐད་ཅིག་མ་བཅོ་ལྔར་ཇི་ལྟར་བཞག སྡེ་པ་ཁ་ཅིག་ནི་མཐོང་བའི་ལམ་སྐད་ཅིག་མ་བཅོ་ལྔར་མི་འདོད་ཀྱི་མངོན་པར་རྟོགས་པ་གཅིག་ཏུ་ཟད་པར་འདོད་དོ། །དེ་དག་གི་འདོད་པ་དང་བཤད་པ་འདི་མི་འགལ་ལོ། །གང་དག་སྐད་ཅིག་མ་བཅོ་ལྔར་འདོད་པ་དེ་དག་གི་ལྟར་ན་ཡང་དེ་ལྟ་བུས་འདུལ་བའི་སྐྱེ་བོ་ལ་དེ་ལྟར་བསྟན་པས་ཕན་བཏགས་པའི་ཕྱིར་ཤེས་པའི་ངོ་བོ་གཅིག་ལ་ཆར་ཕྱེ་ནས་ཆ་བཅོ་ལྔར་རྣམ་པར་བཞག་གོ །ཞེས་གསུངས་སོ། །དེ་དག་གི་དོན་ནི་རྟེན་འབྲེལ་གྱི་ཆོས་སྐྱེ་འགག་རང་བཞིན་གྱིས་མེད་པར་མངོན་སུམ་དུ་མཐོང་བས་བདེན་བཞིའི་དེ་ཁོ་ན་ཉིད་ཅིག་ཅར་མངོན་སུམ་དུ་རྟོགས་པས་བདེན་པ་མངོན་པར་རྟོགས་པ་ནི་སྐད་ཅིག་མ་གཅིག་གོ །དེ་ཡང་བྱ་རྫོགས་ཀྱི་སྐད་ཅིག་མ་ལ་བྱའོ། །སྐད་ཅིག་མ་བཅོ་ལྔའམ་བཅུ་དྲུག་ཏུ་བཤད་པ་ནི་གདུལ་བྱ་སྤྲོས་པ་ལ་དགའ་བ་རྣམས་ལ་ཕན་གདགས་པར་བྱ་བའི་ཕྱིར་རྣམ་པར་གཞག་པ་ཙམ་མོ། །ཟླ་བ་གྲགས་པ་དང་སེང་གེ་བཟང་པོ་ལ་སོགས་པ་དགོངས་པ་གཅིག་ཏུ་འཆད་པ་ཡང་མི་འཐད་དེ། སེང་གེ་བཟང་པོས་སྐད་ཅིག་མ་གཅིག་ཏུ་སྐྱེ་བར་འདོད་པའི་སྡེ་པའི་ལུགས་བཀག་པའི་ཕྱིར་དང༌། སློབ་དཔོན་ཟླ་བ་གྲགས་པས་སྡེ་པ་ཁ་ཅིག་ནི་མཐོང་བའི་ལམ་སྐད་ཅིག་མ་བཅོ་ལྔར་མི་འདོད་ཀྱི་མངོན་པར་རྟོགས་པ་གཅིག་ཏུ་ཟད་པར་འདོད་དོ༑ ༑དེ་དག་གི་འདོད་པ་དང་བཤད་པ་འདི་མི་འགལ་ལོ། །ཞེས་གསུངས་པའི་ཕྱིར་རོ། །ཞུགས་གནས་ཀྱི་རྣམ་གཞག་མི་འཐད་པའི་སྐྱོན་ཡང་མེད་དེ། སྐད་ཅིག་མར་སྐྱེ་བའི་ཚུལ་ནི་མཉམ་བཞག་ལ་ཡིན་གྱི་རྗེས་ཐོབ་ལ་མ་ཡིན་པ་དང༌། མཐོང་སྤང་ཀུན་བཏགས་སུ་འདོད་པས་སྤང་སླ་བའི་ཕྱིར། བདེན་པ་མངོན་སུམ་དུ་མཐོང་བ་ཙམ་གྱིས་སྤང་བར་ནུས་པས་མཐོང་སྤང་སྤངས་པའི་འབྲས་གནས་ཀྱང་འཐད་དོ། །འཕགས་པ་ཐོགས་མེད་ཀྱིས་ཀྱང་བསྡུ་བ་ལས། བཅུ་དྲུག་ཏུ་བཤད་པ་སྤྲོས་བཅས་ཀྱི་རྣམ་གཞག་དང༌།

སྐད་ཅིག་མ་གཅིག་ཏུ་བཤད་པ་ནི་རྣལ་འབྱོར་པའི་རྒྱུད་ལ་སྐྱེ་བ་ངེས་དོན་སྤྲོས་མེད་ཀྱི་རྣམ་གཞག་ཏུ་མཛད་དོ། ། གཉིས་པ་ལ་གསུམ། ངོ་བོ་མདོར་བསྟན། རྣམ་པ་རྒྱས་པར་བཤད། རྣམ་པ་མ་བསྟན་པར་འདོད་པ་དགག་པའོ། །དང་པོ་ལ་གཉིས་ལས། རྩ་བ་ནི། མདོ་ལས། དེ་ནས་ལྷ་རྣམས་ཀྱི་དབང་པོ་བརྒྱ་བྱིན་གྱིས་ཚེ་དང་ལྡན་བ་ཤ་ར་དྭ་ཏིའི་བུ་ལ་འདི་སྐད་ཅེས་སྨྲས་སོ། །ཞེས་པ་ནས། རྣམ་པ་ཐམས་ཅད་མཁྱེན་པ་ཉིད་ཀྱི་སེམས་དང་ཡང་མི་འབྲལ་བ་དེ་དག་གི་ཚེ་འདི་དང་ཚེ་རབས་གཞན་གྱི་ཕན་ཡོན་རབ་ཏུ་ཐོབ་པར་འགྱུར་རོ། །ཞེས་བྱ་བའི་བར་གྱིས་ནི་མཐོང་ལམ་ཤེས་པ་ཕན་ཡོན་དང་བཅས་པ་བསྟན་ཏོ། །དེ་དག་གི་དོན་བསྡུས་ནས་སྟོན་པ་ནི། བདེན་དང་བདེན་ལ་ཞེས་པས་ནི་དམིགས་པ་དང༌། བཟོད་པ་དང༌། ཤེས་པའི་སྐད་ཅིག་རྣམ་བཞི་ཡིས་ཞེས་པས་ནི་རྣམ་པ་དང༌། ལམ་ཤེས་ཉིད་ལ་ཞེས་པས་ནི་གནས་སྐབས་དང༌། མཐོང་བའི་ལམ་ཞེས་པས་ནི་ངོ་བོ་དང༌། ཕན་ཡོན་བཅས་པ་འདི་བཤད་དོ། །ཞེས་པས་ནི་མདོ་ལས་ཇི་ལྟར་ （ ༩༥བ ） གསུངས་པའི་ཕན་ཡོན་བསྟན་ཏོ། །འགྲེལ་པ་ནི། མཐོང་བའི་ལམ་ཕན་ཡོན་ཆེན་པོ་ཞེས་བརྗོད་དོ། ། གང་ན། བསྒོམ་པར་བྱ་བ་ནིའོ། །གང་དུ་ན། ལམ་ཤེས་པ་ཉིད་ཀྱི་སྐབས་སུའོ། ། གང་གིས་ན། བྱང་ཆུབ་སེམས་དཔས་སོ། །གང་ཤེས་པར་བྱ་ན། ཚེ་འདིའི་ཡོན་ཏན་སེམས་ཅན་སྨིན་པ་སོགས་དང༌། ཚེ་གཞན་པའི་ཡོན་ཏན་ཆོས་ཀྱི་འཁོར་ལོ་བསྐོར་བ་སོགས་ཀྱི་ཡོན་ཏན་དག་དང་ལྡན་པའོ། །དེ་ཡང་བཟོད་པ་དང་ཤེས་པའི་སྐད་ཅིག་མ་བཞི་པོ་སོ་སོ་རེ་རེ་ཡང་སྡུག་བསྔལ་ལ་སོགས་པའི་བདེན་པ་བཞི་དང་ཡུལ་ཡུལ་ཅན་དུ་འབྲེལ་བ་དག་གོ །དེ་ཡང་གང་ཞེ་ན། ཆོས་ཤེས་པའི་བཟོད་པ་དང་ཞེས་པ་ནས་ཞེས་བྱ་བའོ། ། གཉིས་པ་ལ་གསུམ་ལས། མཚམས་སྦྱར་བ་ནི། དེ་དག་རྣམ་པ་ཇི་ལྟ་བུར་བསྒོམ་པར་བྱ་ཞེ་ན། རྩ་བ་ནི། ལམ་ཤེས་པ་ཉིད་ཀྱི་སྐད་ཅིག་མ་ནི་བཅུ་དྲུག་གོ །བཅུ་དྲུག་པོ་གང་ཞེ་ན། དེ་བཞིན་ཉིད་དང་ཞེས་པ་ནས་ཚད་མེད་པ་དང་ཞེས་པའི་བར་གྱིས་ནི་སྡུག་བསྔལ་གྱི་སྐད་ཅིག་མ་བཞིའི་རྣམ་པ་བསྟན་ཏོ།

། མཐའ་མེད་དང་ཞེས་པ་ནས་བྱམས་ལ་སོགས་དང་ཞེས་པའི་བར་གྱི་ནི་ཀུན་འབྱུང་གི་སྐད་ཅིག་མ་བཞིའི་རྣམ་པ་བསྟན་ཏོ། །སྟོང་ཉིད་དང་ཞེས་པ་ནས་ནད་ཀུན་སེལ་ཞེས་པའི་བར་གྱིས་ནི་འགོག་པའི་བདེན་པའི་སྐད་ཅིག་མ་བཞིའི་རྣམ་པ་བསྟན་ཏོ། །མྱང་འདས་ཞེས་པ་ནས་བྱང་ཆུབ་ཏུ་བསྔོ། ཞེས་པའི་བར་གྱིས་ནི་ལམ་གྱི་བདེན་པའི་སྐད་ཅིག་མ་བཞིའི་རྣམ་པ་བསྟན་ཏོ། ། འགྲེལ་པ་ལ་གཉིས། རྒྱས་པར་བཤད་པ་དང༌། དོན་བསྡུ་བའོ། །དང་པོ་ལ་བཞི་ལས། སྡུག་བསྔལ་གྱི་རྣམ་པ་བཞི་ནི། སྡུག་བསྔལ་གྱི་བདེན་པའི་རྣམ་པ་དག་ཡིན་ནོ། །གང་ཞེ་ན། དོན་དམ་པའི་ཚུལ་ཉིད་ཀྱིས་སྡུག་བདེན་གྱི་དེ་བཞིན་ཉིད་དང༌། དེ་རྟོགས་པའི་ཡུལ་ཅན་སངས་རྒྱས་ཏེ་ཤེར་ཕྱིན་དག་ལ་རྟེན་དང་བརྟེན་པའི་དངོས་པོ་མེད་པས་དེའི་ཕྱིར་ཡུལ་ཡུལ་ཅན་དེ་དག་ཕན་ཚུན་གཅིག་དང་ཐ་དད་ཀྱི་རྣམ་གྲངས་ཀྱིས་གནས་པར་ཁས་མི་ལེན་པ་སྟེ་བླང་བྱར་མེད་པའི་རྣམ་པ་དང༌། གཟུགས་ལ་སོགས་པ་དོན་དམ་པར་སྐྱེ་འཇིག་སོགས་དང་བྲལ་བས་ཆོས་ཀྱི་དབྱིངས་ཀྱི་ངོ་བོ་ཉིད་ཀྱི་ཆེན་པོ་ཉིད་དང༌། དེ་བཞིན་དུ་གཟུགས་སོགས་དེ་དག་འཇལ་བྱེད་ཀྱི་ཚད་མ་ཡང་དོན་དམ་པར་དམིགས་སུ་མེད་པ་དང༌། སྔ་མ་ཆོས་ཤེས་སུ་བསྟན་པ་བཞིན་དུ་ནམ་མཁའ་ལྟར་ཚད་མེད་པའི་ཆོས་དབྱིངས་ཀྱི་ངོ་བོ་ཡིན་པ་ཉིད་ཀྱིས་གཟུགས་སོགས་དེ་དག་ཚད་མེད་པ་ཞེས་བྱ་བ་དེ་ལྟ་བུ་ནིའོ། །ཀུན་འབྱུང་གི་རྣམ་པ་བཞི་ནི། ཀུན་འབྱུང་བའི་བདེན་པའི་རྣམ་པ་དག་ཡིན་ནོ། །གང་ཞེ་ན། དོན་དམ་པར་གཟུགས་ལ་སོགས་པ་ལ་ངོ་བོ་ཉིད་མེད་པ་ཉིད་ཀྱིས་རྟག་པ་དང་ཆད་པའི་མཐའ་ཉིད་ལ་སོགས་པ་ཡོད་མེད་ཀྱི་མཐའ་ལ་སོགས་པ་མེད་པ་དང༌། ཀུན་འབྱུང་ལ་ཆོས་ཤེས་ཀྱི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་གནས་པའི་རྣལ་འབྱོར་པ་ནི་དོན་དམ་པར་ཆོས་ཀྱི་དབྱིངས་ཀྱི་ངོ་བོ་ཉིད་ཀྱིས་གཟུགས་ལ་སོགས་པ་ལ་དེ་བཞིན་གཤེགས་པའི་རང་བཞིན་ཉིད་དུ་ངེས་པར་འཛིན་པ་དང༌། དེ་བཞིན་དུ་ཤེར་ཕྱིན་དེ་ལ་གནས་པ་ནི་དོན་དམ་པར་ཆོས་

（ ༩༦ན་ ） ཐམས་ཅད་ལ་བླང་བ་དང་དོར་བ་མེད་པར་སྒོམ་པ་དང༌། སོགས་པས་སྐྱེ་འགག་མེད་པར་སྒོམ་པ་དང༌། རྣལ་འབྱོར་པས་ཆོས་ཐམས་ཅད་དོན་དམ་པར་ངོ་བོ་ཉིད་མེད་པར་མོས་པ་སྔོན་དུ་འགྲོ་བའི་ཚད་མེད་པ་བཞི་བསྒོམ་པར་བྱའོ། །ཞེས་བྱ་བ་དེ་ལྟ་བུ་ནིའོ། །འགོག་པའི་རྣམ་པ་བཞི་ནི། འགོག་པའི་བདེན་པའི་རྣམ་པ་དག་ཡིན་ནོ། །གང་ཞེ་ན། གཟུགས་ལ་སོགས་པའི་ངོ་བོ་དོན་དམ་པར་གཉུག་མ་སྟེ་གདོད་མ་ནས་རང་བཞིན་གྱིས་གྲུབ་པས་སྟོང་པ་ཉིད་དང༌། ཆོས་ཀྱི་དབྱིངས་དང་མཉམ་པའི་དགེ་བའི་རྩ་བ་རྣམས་ཀྱི་འབྲས་བུ་དེ་བཞིན་གཤེགས་པ་ཉིད་འཐོབ་པ་དང༌། འགོག་པ་ལ་རྗཻས་བཟོད་ཀྱི་ཤེས་རབ་ཀྱི་ཕ་རོལ་ཏུ་ཕྱིན་པར་སྦྱིན་སོགས་གཉེན་པོ་རྣམས་རྣམ་པ་ཐམས་ཅད་བསྡུས་པ་དང༌། འགོག་པ་ལ་རྗེས་ཤེས་ཀྱི་ཤེར་ཕྱིན་དེ་ཉིད་ཀྱིས་ཕྱི་དང་ནང་གི་འཚེ་བ་རབ་ཏུ་ཞི་བར་བྱེད་པ་ཞེས་བྱ་བ་དེ་ལྟ་བུ་ནིའོ། །ལམ་གྱི་རྣམ་པ་ནི། ལམ་གྱི་བདེན་པའི་རྣམ་པ་དག་ཡིན་ཏེ། དེ་ཡང་གང་ཞེ་ན། ཆོས་ཐམས་ཅད་དོན་དམ་པར་ངོ་བོ་ཉིད་མེད་པ་སྒོམ་པ་ཁོ་ནས་གཟུགས་ལ་སོགས་པ་འདུས་བྱས་དང༌། མྱ་ངན་ལས་འདས་པ་འདུས་མ་བྱས་ལ་མངོན་པར་ཞེན་པ་ཞི་བར་བྱེད་པ་དང༌། ལམ་ལ་ཆོས་ཤེས་ཀྱིས་ཤེས་རབ་དང་ཐབས་ལ་མཁས་པ་ལ་ཞུགས་པ་ལ་སངས་རྒྱས་རྣམས་ཀྱིས་ནང་གི་རྐྱེན་ལས་བསྲུང་བ་དང༌། སེམས་ཅན་གཞན་གྱི་རྐྱེན་ལས་བསྐྱབ་པ་དང༌༑ སེམས་ཅན་མ་ཡིན་བའི་རྐྱེན་ལས་སྦ་བ་དག་མཛད་དོ། །ཡང་ན་ལྷས་བྱས་པ་དང༌། འབྱུང་བ་ལས་གྱུར་པ་དང༌། ནང་གི་བདག་ཉིད་ཅན་གྱི་བར་ཆོད་གསུམ་ལས་སོ། །ཡང་ན་མཐོང་ཆོས་དང༌། སྐྱེ་གནས་དང༌། ལན་གྲངས་གཞན་ལ་མྱོང་འགྱུར་གྱི་ལས་གསུམ་ལས་རིམ་པ་ལྟར་བསྲུང་བ་སོགས་མཛད་དོ། ། ཤེར་ཕྱིན་ཡོངས་སུ་བཟུང་བའི་སྟོབས་ཀྱིས་སངས་རྒྱས་ཉིད་མངོན་པར་འདོད་པས་བདག་ཉིད་སྲོག་གཅོད་པ་སྤོང་བ་ལ་སོགས་པ་རྣམ་པ་ཐམས་ཅད་མཁྱེན་པ་ཉིད་ཀྱི་རྒྱུ་ལ་གནས་ནས་གདུལ་བྱ་གཞན་དག་དེ་ཉིད་ལ་འགོད་པ་དང༌།

སྦྱིན་པ་ལ་སོགས་པའི་དགེ་བ་མི་ཟད་པར་བྱེད་འདོད་པས། དྲན་པ་ལ་སོགས་པའི་སྟོབས་ཀྱིས་ཡང་དག་པར་རྫོགས་པའི་བྱང་ཆུབ་ཏུ་བསྔོ་བར་བྱའོ། །ཞེས་བྱ་བ་དེ་ལྟ་བུ་ནིའོ། ། གཉིས་པ་ནི། དེ་ལྟ་བུའི་རྣམ་པ་བཅུ་དྲུག་ནི་ལམ་ཤེས་པ་ཉིད་ཀྱི་མཐོང་ལམ་གྱི་སྐད་ཅིག་མ་དག་ཡིན་ནོ། །འོ་ན་འདིར་མཉམ་རྗེས་གང་གི་རྣམ་པ་སྒོམ་པ་ཡིན་ཞེ་ན། དེ་ལ་ཁ་ཅིག་ན་རེ། མཉམ་བཞག་གི་རྣམ་པ་ཁོ་ནར་འཆད་དེ། མཐོང་ལམ་ལ་རྗེས་ཐོབ་མེད་པའི་ཕྱིར་རོ། །ཞེས་ཟེར་རོ། །དེ་ནི་མ་ཡིན་ཏེ། ཚད་མེད་པ་བཞི་སྒོམ་པ་དང༌། ཕན་ཡོན་དང༌། སྦྱིན་སོགས་སྤྱོད་པའི་ཁྱད་པར་དང༌༑ བསྔོ་བ་ལ་སོགས་པ་རྗེས་ཐོབ་ཀྱི་རྣམ་པ་ཡང་ཡོད་པའི་ཕྱིར་རོ། ཁ་ཅིག་ན་རེ། རྗེས་ཐོབ་ཀྱི་རྣམ་པ་ཁོ་ན་ཡིན་ཟེར་རོ། ། དེ་ཡང་མ་ཡིན་ཏེ། འགྲེལ་ཆེན་ལས༑ སྐབས་འདིའི་རྣམ་པ་དེ་དང་དེ་དག་གིས་ཆོས་ཐམས་ཅད་ལ་དམིགས་པ་ན་ཤེས་བཟོད་དང་དེ་དག་སྐྱེ་བར་འགྱུར་རོ། །ཞེས་བཤད་ལ། རྗེས་ཀྱི་གནས་སྐབས་སུ་དེ་དག་སྐྱེས་ཟིན་པའི་ཕྱིར་རོ༑ ༑ （ ༩༦བ ） ཁ་ཅིག་ན་རེ། རྣམ་པ་འདི་དག་ཐམས་ཅད་སྦྱོར་ལམ་གྱི་སྐབས་ཀྱི་རྣམ་པ་ཁོ་ནར་འདོད་པའང་མི་རིགས་ཏེ། སྐབས་ཀྱི་བཤད་པ་ལས་ཉམས་པའི་ཕྱིར་དང༌། གཞན་དུ་ན་མཐོང་ལམ་གྱི་རྣམ་པ་མ་བསྟན་པར་འདོད་པའི་རྩོད་ལན་ཡང་འབྲེལ་བ་མེད་པར་འགྱུར་བའི་ཕྱིར་རོ། །དེས་ན་མཐོང་ལམ་གྱི་མཉམ་བཞག་དང་རྗེས་ཐོབ་གཉིས་ཆར་གྱི་རྣམ་པར་རིག་པར་བྱའོ། ། གསུམ་པ་ལ། ཁས་བླངས་བརྗོད་པ་དང༌། དེ་དགག་པ་གཉིས་ལས། དང་པོ་ནི། རྒྱན་གྱི་འགྲེལ་བྱེད་སྔོན་གྱི་སློབ་དཔོན་ཁ་ཅིག་ནི། ལམ་ཤེས་ཀྱི་སྐབས་འདིར་མདོར་བསྟན་གྱི་ཚིག་ལེའུར་བྱས་པའི་དོན་མཐོང་ལམ་སྐད་ཅིག་མ་བཅུ་དྲུག་ཉེ་བར་མཚོན་པ་གཙོ་བོར་ལྷུར་ལེན་པའི་རྒྱས་བཤད་ཀྱི་གཞུང་གིས་རྣམ་པའི་དོན་མ་བཤད་པར་མཐོང་ལམ་གྱི་ཡེ་ཤེས་སྐད་ཅིག་མ་བཅུ་དྲུག་གི་གྲངས་འབའ་ཞིག་ཉེ་བར་མཚོན་པ་ཉི་ཚེ་མཛད་པར་ཟད་དེ། ལམ་ཤེས་ཉིད་ཀྱི་སྐད་ཅིག་མ།

།ཞེས་སྨོས་ཀྱི་རྣམ་པ་ཞེས་མ་སྨོས་པའི་ཕྱིར་རོ། །དེར་མ་ཟད། སྐབས་དང་པོར་བཤད་པའི་ངེས་པར་འབྱེད་པའི་ཆ་དང་མཐུན་པ་དང༌། མ་བཤད་པ་ལ་སོགས་པའི་སྒྲས། གཟུགས་རྟག་མ་ཡིན་མི་རྟག་མིན། །ཞེས་སོགས་ཀྱི་དོན་ཅན་གྱི་ཚིག་ལེའུར་བྱས་པ་རྣམས་སུ་ཡང་རྣམ་པའི་དོན་མ་བཤད་པར་ཡུལ་ཅན་ཡེ་ཤེས་ཀྱི་ཆེ་འབྲིང་སོགས་ཀྱི་དོན་ཙམ་བསྟན་པ་དེ་བཞིན་དུ་བལྟ་བར་བྱའོ་ཞེས་ཟེར་རོ། །རྣམ་པ་རྣམས་རྣམ་ཀུན་གྱི་སྐབས་སུ་སྟོན་པས་འདིར་ཡང་བསྟན་ན་ཟློས་སོ་སྙམ་དུ་བསམ་པའོ། ། གཉིས་པ་ལ་གཉིས། བསྟན་བཅོས་ཀྱི་དགོས་པ་མི་འགྲུབ་པ་དང༌། གཞུང་གི་ཚིག་དོན་ལ་མ་ཞུགས་པར་བསྟན་པ་གཉིས་ལས། དང་པོ་ནི། སློབ་དཔོན་སེང་གེ་བཟང་པོ་ལ་སོགས་པ་གཞན་དག་ན་རེ། དེ་བཞིན་ཉིད་དང་སངས་རྒྱས་དག །ཅེས་སོགས་ཀྱི་གཞུང་དེ་དག་གིས་ནི་ཆོས་ཅན། མཉམ་བཞག་ཏུ་སྒོམ་པའི་རིམ་པ་དང༌། སོགས་པས་རྗེས་ཐོབ་ཏུ་ཡིད་ལ་བྱེད་པའི་རིམ་པ་མ་བསྟན་པར་ཐལ། རྣམ་པ་མ་བསྟན་པའི་ཕྱིར། ཁྱབ་པ་ཡོད་དེ། རྣམ་པ་དང་བྲལ་བའི་ཡེ་ཤེས་ཙམ་ནི་སྒོམ་པར་མི་ནུས་པའི་ཕྱིར་རོ། །འདོད་ན། མངོན་པར་རྟོགས་པའི་རིམ་པ་ཅུང་ཟད་ཀྱང་མ་བསྟན་པར་འགྱུར་རོ། །གཉིས་པ་ནི། སྐྱོན་གཞན་ཡང༌། དམིགས་པ་དང་ནི་རྣམ་པ་དང་ཞེས་དང༌། རྣམ་པ་མངོན་ཞེན་ལ་སོགས་འགོག །ཞེས་བྱ་བ་ལ་སོགས་པའི་ཚིགས་སུ་བཅད་པའི་དོན་བྱང་སེམས་ཀྱི་སྦྱོར་ལམ་ཉན་རང་གི་སྦྱོར་ལམ་ལས་རྣམ་པའི་སྒོ་ནས་ཁྱད་པར་དུ་འཕགས་པར་བསྟན་པ་ཡང་ཇི་ལྟར་དྲང་ཞེས་ཟེར་རོ། །ཆ༥ ཐེག་ཆེན་སྒོམ་ལམ་གྱི་བྱེད་པ་བཤད་པ། གཉིས་པ་ལ་གཉིས། སྒོམ་ལམ་གྱི་བྱེད་པ་དང༌། བྱེད་པ་ཅན་གྱི་སྒོམ་ལམ་མོ། །དང་པོ་ལ་གསུམ་ལས། མཚམས་སྦྱར་བ་ནི། དོན་ལ་སྐྱེ་བའི་རིམ་པ་ལྟར་ན། མཐོང་བའི་ལམ་གྱི་མཇུག་ཐོགས་སུ་སྒོམ་པའི་ལམ་བརྗོད་པར་བྱ་བ་ཡིན་པ་ལས། རེ་ཞིག་སྒོམ་ལམ་དེའི་བྱེད་པ་འཆད་དོ། །རྒྱུ་མཚན་ནི་བརྗོད་པར་བྱ་བ་ཉུང་བ་ཉིད་ཀྱི་ཕྱིར་དང༌། དགོས་པ་ནི་གདུལ་བྱ་རྣམས་སྒོམ་ལམ་གྱི་འབྲས་བུ་ལ་གཞོལ་བ་ཉིད་དུ་ཞུགས་པའི་ཕྱིར་རོ།

།རྩ་བ་ནི། མདོ་ལས། （ ༩༧ན་ ） དེ་སྐད་ཅེས་བཀའ་བསྩལ་པ་དང༌། ལྷ་རྣམས་ཀྱི་དབང་པོ་བརྒྱ་བྱིན་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཉིད་ཀྱི་ས་ཕྱོགས་དེ་སེམས་ཅན་ཐམས་ཅད་ཀྱིས་མཆོད་རྟེན་དུ་གྱུར་པར་བྱས་ལ། མེ་ཏོག་དང༌། སྤོས་དང༌། དྲི་དང༌། ཕྲེང་བ་དང༌། བྱུག་པ་དང༌། ཕྱེ་མ་དང༌། ན་བཟའ་དང༌། གདུགས་དང༌། རྒྱལ་མཚན་དང༌། བ་དན་མང་པོས་ཕྱག་བྱ་བ་དང༌། བླ་མར་བྱ་བ་དང༌། བསྟི་སྟང་དུ་བྱ་བ་དང༌། མཆོད་པར་བྱ་བ་དང༌༑ རིམ་གྲོར་བྱ་བ་དང༌། བཀུར་སྟིར་བྱ་བར་འགྱུར་རོ་ཞེས་པའི་བར་གྱིས་ནི་སྒོམ་ལམ་གྱི་བྱེད་པ་བསྟན་ཏོ། །དེ་དག་གི་དོན་བསྡུས་ནས་སྟོན་པ་ནི། བྱེད་པ་ནི་རྣམ་པ་དྲུག་གོ །དེ་ལ་རང་རྒྱུད་དུ་གཏོགས་པའི་བྱེད་པ་ནི། ཀུན་ནས་ཞི་དང་ཞེས་པ་ནས། བྱང་ཆུབ་དང་ཞེས་པའི་བར་ལྔའོ། །གཞན་རྒྱུད་དུ་གཏོགས་པའི་བྱེད་པ་ནི། རྟེན་མཆོད་ཉིད་ཅེས་པ་གཅིག་གོ ། དང་པོ་ལ་ཡང་གཉིས་ལས། གནས་སྐབས་ཀྱི་བྱེད་པ་བཞི་ནི། ཀུན་ནས་ཞི་དང་ཞེས་པ་དང༌། ཐམས་ཅད་ལ་འདུད་དང་ཞེས་པ་དང༌། ཉོན་མོངས་ལས་རྒྱལ་དང་ཞེས་པ་དང༌། གནོད་པས་བརྫི་བ་མེད་ཉིད་དང་ཞེས་པའོ། ། མཐར་ཐུག་གི་བྱེད་པ་ནི་བྱང་ཆུབ་དང་ནི་ཞེས་པའོ། །འགྲེལ་པ་ནི། བྱེད་པ་རྣམ་པ་དྲུག་ཡིན་ནོ། །གང་ཞེ་ན། གནས་སྐབས་ཀྱི་རྣམ་པ་ཐམས་ཅད་དུ་རང་གི་སེམས་ལ་རང་དབང་ཉིད་དུ་བྱེད་པས་ནང་སེམས་ཀྱི་ཉེ་བར་འཚེ་བ་ཞི་བ་དང༌། དགེ་བའི་གཤེས་གཉེན་དང༌། གྲོགས་སྐྱེས་བུ་དམ་པ་སོགས་ཐམས་ཅད་ལ་འདུད་པས་ནི་བདག་ཉིད་མཆོག་ཏུ་རློམ་པའི་ཉོན་མོངས་ཞི་བར་བྱེད་པ་དང༌། སྟོབས་བཞིའི་སྒོ་ནས། འདོད་ཆགས་ལ་སོགས་པའི་ཉོན་མོངས་པ་ཟིལ་གྱིས་མནན་པས་རང་གཞན་གྱི་རྒྱུད་ལ་སྡུག་བསྔལ་བསྐྱེད་པར་བྱེད་པའི་ཉོན་མོངས་ཞི་བར་བྱེད་པ་དང༌། བཟོད་པའི་སྟོབས་ཀྱིས། ཕ་རོལ་གྱི་བྱས་པའི་གནོད་པ་རྗེས་སུ་སྒྲུབ་པའི་ཡུལ་མ་ཡིན་པས་ནི་ཕྱི་རོལ་རྐྱེན་གྱི་ཉེ་བར་འཚེ་བ་ཞི་བར་བྱེད་པ་ཉིད་དང༌།

སྒོམ་པ་མཐར་ཕྱིན་པ་ན་ཡང་དག་པར་རྫོགས་པའི་བྱང་ཆུབ་སྒྲུབ་པ་ནི་སྒྲིབ་གཉིས་ཀྱི་བག་ཆགས་མ་ལུས་པ་བཅོམ་པར་བྱས་པའི་བྱེད་པའོ། ། སྒོམ་ལམ་གྱི་རྟེན་གྱི་བྱང་ཆུབ་སེམས་དཔའ་གང་ན་ཡོད་པའི་ཡུལ་དེ་ཡང་མཆོད་པར་བྱ་བ་ཉིད་དུ་བྱེད་པ་ཞེས་བྱ་བ་རྣམས་སོ། །དེས་ན་བྱང་ཆུབ་སེམས་དཔའ་གང་ན་བཞུགས་པའི་ས་ཕྱོགས་ཀྱང་ཕྱག་བྱ་བར་རིགས་ན། ཡུམ་འཛིན་པ་སོགས་ནས་ཚུལ་བཞིན་དུ་ཡིད་ལ་བྱེད་པའི་བར་གྱི་སྐྱེས་བུ་དམ་པ་ལ་མཆོད་པར་བྱ་བ་ནི་ལྟ་སྨོས་ཀྱང་ཅི་དགོས་པའི་ཕྱིར་རོ། །དེས་ན་སྐྱེས་བུ་དམ་པ་ལ་སྨོད་པར་བྱེད་པ་སོགས་ལས་སྒྲིབ་ཤིན་ཏུ་ཆེ་བ་དང༌། དེ་ཉིད་ལ་དད་པ་སོགས་ཕན་ཡོན་ཤིན་ཏུ་ཆེ་བ་ཡང་གཞུང་འདི་ཉིད་ཀྱིས་ཀྱང་བསྟན་ཏོ། ། གཉིས་པ་ལ་མཚམས་སྦྱར་བ་དང༌། སོ་སོའི་རང་བཞིན་བཤད་པ་གཉིས་ལས། དང་པོ་ནི། བྱེད་པའི་འོག་ཏུ་སྒོམ་པའི་ལམ་འཆད་དེ། འབྲས་བུའི་རྟགས་ཀྱིས་རྒྱུ་དཔོག་པར་བྱེད་པའི་ཕྱིར་རོ། སྒོམ་ལམ་དེ་ཡང་དབྱེ་ན་ （ ༩༧བ་ ） རྣམ་པ་གཉིས་སོ། །འབྱེད་པའི་རྒྱུ་མཚན་ནི། ཟག་པ་དང་བཅས་པ་དང༌། ཟག་པ་མེད་པའི་བྱེ་བྲག་གིས་སོ། །འདིར་ཟག་པ་དང་བཅས་མ་བཅས་ཀྱི་དོན་ནི། མ་རིག་པའི་བག་ཆགས་ཀྱིས་བསླད་པའི་དབང་གིས་གཉིས་སྣང་དང་བཅས་པ་དང༌༑ མ་རིག་པའི་བག་ཆགས་ཀྱི་གཉིས་སྣང་དང་བྲལ་བ་ལ་བྱའོ། །དེ་ཡང་ཟག་བཅས་སྒོམ་ལམ་གྱིས་ནི་རྗེས་ཐོབ་ཡིད་ལ་བྱེད་པའི་རིམ་པ་བསྟན་ལ། ཟག་མེད་སྒོམ་ལམ་གྱིས་ནི་མཉམ་བཞག་གི་ཉམས་ལེན་རྣལ་འབྱོར་གྱི་རིམ་པ་བསྟན་ཏེ། །དེ་ཡང་མཚོན་པ་ཙམ་ཡིན་གྱི་སྒོམ་ལམ་ཁོ་ནར་ནི་མ་ངེས་ཏེ། སོ་སོ་སྐྱེ་བོ་ནས་ཀྱང་མཉམ་རྗེས་གཉིས་ཀྱི་སྒོ་ནས་མངོན་རྟོགས་ཀྱི་རིམ་པ་སྒོམ་དགོས་པའི་ཕྱིར་རོ། ། གཉིས་པ་ལ་གཉིས། ཟག་བཅས་དང༌། ཟག་མེད་ཀྱི་སྒོམ་ལམ་མོ། ། དང་པོ་ལ་གསུམ། དབྱེ་བའི་སྒོ་ནས་མཚམས་སྦྱར། ཕྱེ་བ་སོ་སོའི་རང་བཞིན་བཤད༑ བྱེད་ལས་ཀྱི་སྒོ་ནས་དོན་བསྡུ་བའོ། །དང་པོ་ནི། ཟག་བཅས་དང་ཟག་མེད་ཀྱི་སྒོམ་ལམ་གཉིས་ཡོད་པ་དེའི་ཕྱིར་དང་པོར་སྒོམ་པའི་ལམ་ཟག་པ་དང་བཅས་པ་འཆད་དོ།

།དེ་ལ་ཡང་མོས་པ་དང༌། བསྔོ་བ་དང༌། རྗེས་སུ་ཡིད་རང་བ་ཡིད་ལ་བྱེད་པ་ཞེས་བྱ་བ་གསུམ་ཡོད་དེ། དགེ་བའི་རྩ་བ་གསོག་པར་བྱེད་པ་དང༌༑ རྫོགས་པའི་བྱང་ཆུབ་ཏུ་བསྒྱུར་བར་བྱེད་པ་དང༌། མི་ཉམས་པར་བྱེད་པའམ་གོང་ནས་གོང་དུ་སྤེལ་བར་བྱེད་པ་སྟེ་རྗེས་ཐོབ་ཉམས་ལེན་གྱི་རིམ་པ་ཡང་གསུམ་དུ་བསྡུས་ནས་བསྟན་ཏོ། །ཆ༦ མོས་པ་སྒོམ་ལམ་བསྟན་པ།

 གཉིས་པ་ལ་གསུམ། མོས་པ་དང༌། བསྔོ་བ་དང༌། རྗེས་སུ་ཡི་རང་བའོ།། དང་པོ་ལ་གཉིས། དངོས་དང༌། ཕན་ཡོན་ནོ། །དང་པོ་ལ་གསུམ་ལས། མཚམས་སྦྱར་བ་ནི། གསུམ་པོ་དེ་རྣམས་ཀྱི་ནང་ནས། སྒོམ་པའི་ལམ་དང་པོ་མོས་པ་ཡིད་ལ་བྱེད་པ་ཞེས་བྱ་བ་གསུངས་སོ། །རྩ་བ་ནི། མདོ་ལས། དེ་ནས་ཡང་བཅོམ་ལྡན་འདས་ལ་ལྷ་རྣམས་ཀྱི་དབང་པོ་བརྒྱ་བྱིན་གྱིས་འདི་སྐད་ཅེས་གསོལ་ཏོ། ། ཞེས་པ་ནས། རྣམ་པ་ཐམས་ཅད་མཁྱེན་པའི་ཡེ་ཤེས་སུ་ཟིན་ཅིང་རྣམ་པ་ཐམས་ཅད་མཁྱེན་པའི་ཡེ་ཤེས་སུ་བསྔོས་པ་རྣམས་ལ་ཁྱད་པར་རམ་བྱེ་བྲག་ཏུ་བྱ་བ་མི་དམིགས་སོ་ཞེས་པའི་བར་གྱིས་ནི་སྒོམ་ལམ་མོས་པ་བསྟན་ཏོ། ། དེ་དག་གི་དོན་བསྡུས་ནས་སྟོན་པ་ལ་གཉིས། སྤྱི་དང༌། ཡན་ལག་གི་དོན་ནོ། །དང་པོ་ལ་དྲུགམོས་པའི་ཡུལ། ངོ་བོ། རྒྱུ། བྱེད་ལས། དབྱེ་བ། ས་མཚམས་སོ། །དང་པོ་ནི། གཞུང་དང༌། ལམ་དང༌། འབྲས་བུའི་ཤེར་ཕྱིན་རྣམས་སོ༑ ༑གཉིས་པ་ནི། མཉམ་བཞག་ཏུ་དེ་ཁོ་ན་ཉིད་མངོན་དུ་གྱུར་པས་རྗེས་ཐོབ་དུ་ཤེར་ཕྱིན་གྱི་ཡོན་ཏན་ལ་ཡིད་ཆེས་པའི་དད་པ་དང༌། དད་པའི་རང་བཞིན་ནོ།། གསུམ་པ་ནི། མཐོང་སྒོམ་ལམ་གྱི་མཉམ་བཞག་རྣམ་པར་མི་རྟོག་པའི་ཡེ་ཤེས་སོ༑ ༑བཞི་པ་ནི། བྱང་ཆུབ་མ་ཐོབ་ཀྱི་བར་དུ་ཤེར་ཕྱིན་ལས་བདུད་ལས་ཀྱིས་མི་ཕྱེད་ཅིང༌། དགེ་བའི་རྩ་རྒྱ་ཆེན་པོ་མངོན་པར་འདུ་བྱེད་པ་ཡིན་ནོ། །ལྔ་པ་ནི། རང་དང་གཉིས་ཀ་དང་གཞན་གྱི་དོན་གྱི་མོས་པ་གསུམ་མོ། །དྲུག་པ་ནི། （ ༩༨ན ） རང་དོན་མོས་པ་ས་བདུན་པའི་བར་ཡོད་དེ། འཇིག་ལྟ་མ་ལུས་པ་མ་སྤངས་པའི་ཕྱིར་རོ། །གཉིས་དོན་མོས་པ་ནི། ས་བརྒྱད་པ་དང་དགུ་པ་གཉིས་ལ་ཡོད་དེ། འཇིག་ལྟ་མ་ལུས་པར་སྤངས་པས་བདག་གཞན་མཉམ་པར་རྟོགས་པའི་ཕྱིར་རོ།། གཞན་དོན་མོས་པ་ནི་ས་བཅུ་པ་ལ་ཡོད་དེ། དེར་འཕྲིན་ལས་ཕུན་ཚོགས་ལ་དབང་ཐོབ་པར་གསུངས་པའི་ཕྱིར་རོ། །དེ་སྐད་དུ་ཡང་འགྲེལ་ཆེན་ལས། བདག་ཏུ་ང་རྒྱལ་བའི་ས་བོན་མ་ཟད་པ་ཉིད་ཀྱིས་དང་པོ་ཁོ་ནར་རང་གི་དོན་གྱི་མོས་པ་རྣམ་པ་དགུ་བསྟན་ནས་ཞེས་སོ།

། གཉིས་པ་ལ་བཞི། རྩ་བ་དང༌། ཡན་ལག་དང༌། ཉིང་ལག་གི་དབྱེ་བ་དང༌༑ དོན་བསྡུ་བའོ། །དང་པོ་ནི། མོས་པ་ནི་རྣམ་པ་གསུམ་དུ་ཤེས་པར་བྱ་སྟེ། རང་གི་དོན་དང༌། རང་གཞན་གཉིས་ཀའི་དོན་དང༌། གཞན་གྱི་དོན་གྱི་མོས་པའོ༑ ༑གཉིས་པ་ནི། མོས་པ་གསུམ་པོ་དེ་ཡང་རྣམ་པ་གསུམ་དུ་འདོད་དེ། སོ་སོར་ཏེ་རེ་རེ་ལ་ཡང་ཆུང་ངུ་དང་འབྲིང་དང་ཆེན་པོ་གསུམ་གསུམ་ཡོད་པའི་ཕྱིར་རོ༑ ༑གསུམ་པ་ནི། ཆུང་འབྲིང་ཆེན་པོ་གསུམ་པོ་དེ་ཡང་རྣམ་པ་གསུམ་སྟེ་ཆུང་ངུའི་ཆུང་ངུ་དང་ཆུང་ངུའི་འབྲིང་དང་ཆུང་ངུའི་ཆེན་པོ་ལ་སོགས་པར་དབྱེ་བ་ཡིས་སོ༑ ༑བཞི་པ་ནི། དེ་ལྟར་ན་དགུ་ཚན་གསུམ་གྱིས་མོས་པ་རྣམ་པ་ཉི་ཤུ་རྩ་བདུན་དུ་འདོད་དོ། །འགྲེལ་པ་ལ་ཡང་རྩ་བ་ལྟར་བཞི་ལས། དང་པོ་ནི། དབྱེ་གཞི་ནི་མོས་པ་ཙམ་གྱི་ངོ་བོའོ། །དབྱེ་ངོ། རང་དང༌། གཉིས་ཀ་དང༌། གཞན་གྱི་དོན་དུ་མོས་པ་རྣམ་པ་གསུམ་མོ། །འབྱེད་པའི་རྒྱུ་མཚན་ནི། གསུམ་པོ་ཡང་བསམ་པས་གཞན་དོན་སྒྲུབ་པར་འདྲ་ཡང་སྦྱོར་བས་རང་དང་གཉིས་ཀ་དང་གཞན་གྱི་དོན་ལ་དམིགས་པ་ཉིད་ཀྱིས་སོ། །ཡུམ་ལ་མོས་པའི་དགོས་པ་ནི། རང་དང་གཉིས་ཀ་དང་གཞན་གྱི་དོན་དུ་ཇི་ལྟར་མོས་པ་སྒོམ་པ་བཞིན་མཐོང་བའི་དགེ་བའི་ཆོས་ཀྱི་རྟེན་ཡིན་པའི་ཕྱིར་རོ། ། དེ་ལ་རྩོད་པ་སྤང་བ་ནི། མོས་པ་སྒོམ་མ་ཐག་ཏུ་བྱང་ཆུབ་མངོན་དུ་བྱེད་པར་འགྱུར་ཏེ། རང་ཉིད་ཇི་ལྟར་མོས་པ་བཞིན་དུ་བྱང་ཆུབ་ཐོབ་པའི་རྟེན་བྱེད་པའི་ཕྱིར་རོ། །ཞེ་ན། དེ་ལྟར་ན་ཡང་འདིར་བསྟན་སྒོམ་ལམ་མོས་པ་ཆོས་ཅན། དང་པོར་མོས་པ་སྒོམ་བཞིན་པ་ན་འབྲས་བུ་མཐར་ཐུག་གསུམ་མངོན་དུ་མི་བྱེད་པའི་རྒྱུ་མཚན་ཡོད་དེ། སྒོམ་པའི་ལམ་ཟག་བཅས་ཀྱི་དབང་དུ་བྱས་པའི་ལམ་ཡིན་པ་ལས་ཏེ་དེའི་ཕྱིར་རོ། །སུ་ག་ཏ་ཤྲཱིས་ནི། འདི་ནི་འཇིག་རྟེན་ཆོས་མཆོག་མན་ཆད་ཀྱི་སྒོམ་པའི་ལམ་གྱི་དབང་དུ་བྱས་པ་ལས་ཆོས་དབྱིངས་དང་པོར་མངོན་སུམ་དུ་མི་བྱེད་པ་ཡིན་ནོ་ཞེས་ཟེར་རོ། །པཎྜི་ཏ་འབུམ་པས།

མངོན་དུ་བྱེད་དུས་ནི་གཉིས་ཏེ། མཐོང་ལམ་གྱི་ཚེ་ཆོས་དབྱིངས་དང༌། སངས་རྒྱས་ཀྱི་ས་ལ་ཆོས་སྐུ་སྔར་མ་མཐོང་མངོན་དུ་བྱེད་པ་གཉིས་ལས་འདི་སྒོམ་ལམ་གྱི་དབང་དུ་བྱས་པས་དང་པོར་མངོན་དུ་མི་བྱེད་ཅེས་འཆད་དོ། །གཉིས་པ་ནི། དེ་དག་ཀྱང་ཞེས་པ་ནས་ཡིན་ལ་ཞེས་པའི་བར་རོ། །གསུམ་པ་ནི། དེ་ཡང་ཞེས་པ་ནས་གསུམ་ཡིན་ཏེ། ཞེས་པའི་བར་རོ། །བཞི་པ་ནི། དེ་ལྟར་ན་ཞེས་པ་ནས། རྣམ་པ་ཉི་ཤུ་རྩ་བདུན་ནོ། །ཞེས་པའི་བར་རོ། །ཇ༧ མོས་པ་སྒོམ་ལམ་གྱི་ཕན་ཡོན་བཤད་པ། གཉིས་པ་ལ་གསུམ་ལས། མཚམས་སྦྱར་བ་ནི། དེའི་འོག་ཏུ་བསྟོད་པ་དང་བཀུར་བ་དང་བསྔགས་པ་གསུངས་ཏེ། སྔར་བཤད་ （ ༩༨བ ） པ་དེ་ལྟར་མོས་པ་སྒོམ་པའི་བྱང་སེམས་ལ་སངས་རྒྱས་ལ་སོགས་པས་བསྟོད་པ་ལ་སོགས་པ་མཛད་དོ། །ཞེས་སོ། །དེ་ལྟར་མཛད་པའི་དགོས་པ་ནི། མོས་པ་དེ་སྒོམ་པའི་བྱང་ཆུབ་སེམས་དཔའ་སྤྲོ་བ་བསྐྱེད་པའི་ཕྱིར་དུའོ། །རྩ་བ་ནི། མདོ་ལས། བརྒྱ་བྱིན་གྱིས་གསོལ་པ། བཅོམ་ལྡན་འདས་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི་ཡོན་ཏན་ཐམས་ཅད་རྫོགས་པར་བགྱི་བའི་སླད་དུ་ཡོན་ཏན་ཆེན་པོ་དང་ལྡན་པའོ། ། ཞེས་པ་ནས། ཉན་ཐོས་ཀྱི་ཐེག་པ་དང༌། རང་སངས་རྒྱས་ཀྱི་ཐེག་པ་དང༌། ཐེག་པ་ཆེན་པོ་འཇིག་རྟེན་དུ་འབྱུང་ངོ་ཞེས་པའི་བར་གྱིས་ནི་མོས་པའི་ཕན་ཡོན་བསྟན་ཏོ། །དེ་དག་གི་དོན་བསྡུས་ནས་སྟོན་པ་ནི། བསྟོད་པ་དང༌། །བཀུར་བ་དང་ནི་བསྔགས་པར་འདོད་དོ། །གང་ལ་ན། ཤེས་རབ་ཕ་རོལ་ཕྱིན་པ་ལ། །མོས་པའི་གནས་སྐབས་གསུམ་པོ་རྣམས་ལ་ནིའོ། །གང་གིས་ན། དགུ་ཚན་གསུམ་གྱིས་སོ། །བསྟོད་བཀུར་བསྔགས་གསུམ་འདི་མོས་པ་ལ་མཚོན་པ་ཙམ་ཡིན་པས་བསྔོ་བ་དང་རྗེས་སུ་ཡི་རང་ལ་ཡང་སྦྱར་རོ། །ཞེས་ལོཙྪ་བ་ཆེན་པོ་གསུངས་པ་ལྟར་ལེགས་སོ། ། འགྲེལ་པ་ལ་གཉིས། རྩ་བའི་ཚིག་དོན་བཤད་པ་དང༌། རང་བཞྀན་ངོས་བཟུང་བའོ། །དང་པོ་ནི། བསྟོད་པ་དང༌། བཀུར་བ་དང༌། བསྔགས་པར་འདོད་དོ༑ ༑སྐབས་གང་དུ་ན། དོན་གསུམ་གྱི་འབྱུང་གནས་སུ་ཇི་ལྟར་མོས་པ་བཞིན་ཤེར་ཕྱིན་གྱི་ཡོན་ཏན་མཐོང་ཞེས་མངོན་སུམ་དུ་བྱ་བའི་ཆོས་ཀྱི་མཚན་ཉིད།

ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཞུགས་པའི་མོས་པ་ཡིད་ལ་བྱེད་པ་དང་པོ་རང་དོན་མོས་པ་གནས་སྐབས་དགུ་དག་ཏུའོ། །གང་གིས་ན། གོ་རིམ་བཞིན་དུ་བསྟོད་པ་རྣམ་པ་དགུས་སོ། །ཇི་ལྟར་ན། སྔ་མ་སྔ་མ་ལས་ཕྱི་མ་ཕྱི་མ་གོང་ནས་གོང་དུ་ཁྱད་པར་དུ་འཕགས་པའི་སྒོ་ནས་མངོན་པར་དགའ་བར་བྱེད་ཅིང་ངོ༌།། དེ་བཞིན་དུ་གཉིས་པ་གཉིས་དོན་མོས་པ་གནས་སྐབས་དགུ་དག་ཏུ་རིམ་པ་ལྟར་བཀུར་བ་རྣམ་པ་དགུས་ཞེས་པ་དང༌། གསུམ་པ་གཞན་དོན་མོས་པ་གནས་སྐབས་དགུ་དག་ཏུ་རིམ་པ་ལྟར་བསྔགས་པ་རྣམ་པ་དགུས་ཞེས་སྦྱར་རོ། །སོ་སོར་ནི་རེ་རེ་ལ་སྦྱར་བའི་དོན་ཏོ། ། གཉིས་པ་ནི། བསྟོད་བཀུར་བསྔགས་གསུམ་མངོན་པར་དགའ་བའི་ཚུལ་གྱིས་ཡིན་པ་དེས་ན་བསྟོད་པ་ལ་སོགས་པ་འདི་དག་ནི་མོས་པ་སྒོམ་པའི་བྱང་སེམས་ཀྱི་ཡོན་ཏན་གྱི་དོན་ཡང་དག་པ་ཇི་ལྟ་བ་བཞིན་དུ་རྟོགས་པའི་ཆ་དང་བརྗོད་པའི་མཚན་ཉིད་ཅན་ཡིན་གྱི། གཅམ་བུ་ངོ་བསྟོད་ཀྱི་སྒྲའི་ངོ་བོ་ནི་མ་ཡིན་ནོ༑ ཁ་ཅིག་ན་རེ། ཉི་ཁྲི་སྣང་བ་ལས། བྱང་ཆུབ་སེམས་དཔའ་རྣམས་ལ་སྤྲོ་བ་བསྐྱེད་པ་རྣམས་ལ་ལེགས་སོ་ཞེས་བསྔགས་པ་བརྗོད་པས་བསྔགས་པའི་དོན་ཡོངས་སུ་གསལ་བར་བྱེད་པ་བཞིན་ཡིན་ནོ། །ཞེས་གསུངས་པས་དག་ཁོ་ན་ཡིན་ནོ༑ ༑ཞེས་ཟེར་བ་ནི་མི་རིགས་ཏེ། དེ་ཉིད་ལས། དེ་ལྟར་ན་བསྟོད་པ་ལ་སོགས་པ་འདི་དག་ནི་དོན་ཡང་དག་པ་ཇི་ལྟ་བ་བཞིན་དུ་རྟོགས་པའི་ཆའི་མཚན་ཉིད་ཡིན་གྱི་རིག་བྱེད་ཤེས་པ་རྣམས་ཀྱིས་དོན་བརྗོད་པ་ནི་བསྟོད་པ་ཡིན་ནོ། །ཞེས་སྨྲས་པ་ལྟར་དོན་བརྗོད་པའི་མཚན་ཉིད་ནི་མ་ཡིན་ནོ། །ཞེས་གསུངས་སོ། །དེས་ན༑ བྲམ་ཟེའི་རིགས་བྱེད་ལས་བྱུང་བ། །ཡི་གེ་ཨོཾ་ལྡན་ཕྱེ་དང་བཞི། །ཚད་དུ་བྱས་པ་སྙན་པར་བརྗོད། །འདི་ནི་བསྟོད་པར་སྨྲ་བ་དང༌། །སྒྲའི་ཚངས་ལའང་དེ་ཉིད་དེ། །བཀུར་བའང་དེ་ལྟར་བརྗོད་པར་བྱ། །སྙན་སྨྲ་སྙན་ཚིག་རིག་བྱེད་དེ།། དེ་ཡི་བསྔགས་པར་འདོད་པའོ། །ཞེས་པ་ལྟ་བུ་ནི་མ་ཡིན་ནོ།

།དེས་ན་མོས་པ་སྒོམ་པའི་བྱང་སེམས་ཀྱི་ཡོན་ཏན་ཇི་ལྟ་བ་བཞིན་རྟོགས་པའི་ཆ་དང༌། ཡོན་ཏན་རྟོགས་པ་བཞིན་བརྗོད་པའི་ངག་གི་ཆ་གཉིས་ཀ་ལ་བྱ་སྟེ། ཤན་ཏི་བས། སྙིང་པོ་མཆོག་ཏུ། དེ་ལ་ཡོན་ཏན་བརྗོད་པ་ནི་ཆུང་ངུ་དང་འབྲིང་དང་ཆེན་པོའི་དབྱེ་བས་བསྟོད་པ་དང༌། བཀུར་བ་དང་བསྔགས་པ་ཡིན་ནོ། །ཞེས་ངག་ལ་ཡང་གསུངས་པའི་ཕྱིར་རོ། །ཆ༨ བསྔོ་བ་སྒོམ་ལམ་བཤད་པ། གཉིས་པ་ལ་གསུམ་ལས། སྔ་འགྲེལ་ནི། དེའི་འོག་ཏུ་གཉིས་པ་བསྔོ་བ་ཡིད་ལ་བྱེད་པ་ཞེས་བྱ་བ་གསུངས་ཏེ། ཚུལ་དེ་ལྟར་ཡུམ་ལ་མོས་པ་ལས་བསྔོ་བ་འབྱུང་བས་སོ། །རྩ་བ་ནི། མདོ་ལས། བྱང་ཆུབ་སེམས་དཔའ་ཆེན་པོ་བྱམས་པས་གནས་བརྟན་རབ་འབྱོར་ལ་སྨྲས་པ། ཞེས་བྱ་བ་ནས། གཉིས་སུ་མེད་པའི་ཚུལ་གྱིས་བསྔོ་བ་འདི་ནི་རབ་ཅེས་བྱའོ། །བླ་ན་མེད་པའི་རབ་ཅེས་བྱའོ། །ཞེས་པའི་བར་གྱིས་ནི་བསྔོ་བ་ཡིད་ལ་བྱེད་པ་བསྟན་ཏོ། །དེ་དག་གི་དོན་བསྡུས་ནས་སྟོན་པ་ལ་གཉིས། སྤྱི་དང༌། ཡན་ལག་གི་དོན་ནོ། །དང་པོ་ལ་དྲུག བསྔོ་བྱའི་དངོས་པོ་དང༌། ཆེད་དུ་བྱ་བ་དང༌། དགོས་པ་དང༌། རང་གི་ངོ་བོ་དང༌། རྣམ་པ་དང༌༑ བྱེད་པའོ། །དང་པོ་ནི སྤྱིར་འགྲོ་ཀུན་དགེ་བ་ཇི་སྙེད་ཡོད་པ་དང༌། །བྱས་དང་བྱེད་འགྱུར་དེ་བཞིན་བྱེད་པ་དག །བཟང་པོ་ཇི་བཞིན་དེ་འདྲའི་ས་དག་ལ། ། ཀུན་ནས་ཀུན་ཀྱང་བཟང་པོ་རེང་གྱུར་ཅིག །ཅེས་པ་དང༌། ཁྱད་པར་དུ། མོས་པ་དང་རྗེས་སུ་ཡི་རང་བ་ལས་བྱུང་བའི་དགེ་བ་དང་ཕ་རོལ་ཏུ་ཕྱིན་པ་དྲུག་ལ་སོགས་པའི་དགེ་བ་ཐམས་ཅད་དོ། །གཉིས་པ་ནི། སྤྱོད་འཇུག་ལས། དངོས་སམ་ཡང་ན་བརྒྱུད་ཀྱང་རུང༌། །སེམས་ཅན་དོན་ལས་གཞན་མི་སྤྱད། །སེམས་ཅན་ཁོ་ནའི་དོན་གྱི་ཕྱིར། །ཐམས་ཅད་བྱང་ཆུབ་ཕྱིར་བསྔོའོ། །ཞེས་གསུངས་པ་ལྟར༑ སེམས་ཅན་ཐམས་ཅད་ཀྱི་ཕྱིར་དུ་བླ་ན་མེད་པའི་བྱང་ཆུབ་ཀྱི་སར་རོ། ། གསུམ་པ་ནི། མདོ་ལས། ཇི་ལྟར་ཆུ་ཐིག་རྒྱ་མཚོ་ཆེ་ནང་ལྷུང༌། །རྒྱ་མཚོ་མ་བསྐམས་བར་དུ་དེ་མི་འཛད། །དེ་བཞིན་བྱང་ཆུབ་ཡོངས་བསྔོས་དགེ་བ་ཡང༌།།

བྱང་ཆུབ་མ་ཐོབ་བར་དུ་དེ་མི་འཛད། །ཞེས་གསུངས་པ་ལྟར་རོ། །བཞི་པ་ནི། མདོ་སྡེ་རྒྱན་ལས། བརྟན་པ་རྣམས་ཀྱིས་སྨོན་ལམ་ནི། །སེམས་པ་འདུན་དང་བཅས་པ་སྟེ། །ཞེས་དགེ་རྩ་བྱང་ཆུབ་ཏུ་བསྒྱུར་བར་བྱེད་པའི་སེམས་པ་དང༌། མི་ཟད་པར་འདོད་པའི་འདུན་པ་རྣམས་སོ། །ལྔ་པ་ནི། སྣང་སྟོང་དབྱེར་མེད་བདེན་གཉིས་ཟུང་འབྲེལ་རྟོགས་པའི་ཐབས་ཤེས་ཁྱད་པར་ཅན་ཟུང་འབྲེལ་དུ་འཇུག་པའི་རྣམ་པས་སོ། །དྲུག་པ་ནི། དགེ་བ་མི་ཟད་པར་བྱེད་པ་དང་རྫོགས་པའི་བྱང་ཆུབ་ཀྱི་རྒྱུར་བསྒྱུར་བར་བྱེད་པ་དང༌། ཐེག་པ་དམན་པ་དང་བྱིས་པའི་དགེ་བ་ཐམས་ཅད་ཟིལ་གྱིས་གནོན་པར་བྱེད་པའོ། ། གཉིས་པ་ནི། བསྔོ་བ་རྣམ་པ་བཅུ་གཉིས་ཏེ། བསྡུ་ན་རང་བཞིན་དང༌། བྱེད་པ་གཉིས་ལས། ཕྱི་མ་ནི་དེ་ཡི་བྱེད་པ་མཆོག་ཡིན་ནོ་ཞེས་པའོ། །བསྔོ་བའི་རང་བཞིན་ལ་གཉིས་ལས། བསྔོ་བའི་སྤྱིའི་ངོ་བོ་ནི། ཡོངས་སུ་བསྔོ་བ་ཁྱད་པར་ཅན་ཞེས་པའོ། །བསྔོ་བའི་ （ ༩༩བ ） གནས་སྐབས་ཀྱི་ཁྱད་པར་ལ་དྲུག་ལས། དང་པོ་དངོས་པོར་མངོན་པར་ཞེན་པ་དགག་པ་ནི། འགྲེལ་ཆེན་ལས། འགའ་ཞིག་འགའ་ཞིག་ལ་མངོན་པར་ཞེན་པར་འགྱུར་བས་ཞེས་གསུངས་པས་མངོན་ཞེན་རྣམ་པ་ལྔའི་གཉེན་པོར་བསྔོ་བ་རྣམ་པ་ལྔ་གསུངས་སོ། །དེ་ལ་བསྔོ་བྱའི་རྫས་ལ་མངོན་ཞེན་དགག་པ་ནི། དེ་ནི་དམིགས་མེད་རྣམ་པ་ཅན། །ཞེས་པའོ།། བསྔོ་བྱེད་ཀྱི་སེམས་ལ་མངོན་ཞེན་འགོག་པ་ནི། ཕྱིན་ཅི་མ་ལོག་མཚན་ཉིད་དོ།། ཞེས་པའོ། །བསྔོ་བར་བྱེད་པ་པོ་གང་ཟག་ལ་མངོན་པར་ཞེན་པ་འགོག་པ་ནི། དབེན་དང་ཞེས་པའོ། །རང་བཞིན་གྱི་དགེ་བ་ཐམས་ཅད་ལ་བཟང་ངན་ཐ་དད་དུ་ཞེན་པ་འགོག་པ་ནི། སངས་རྒྱས་བསོད་ནམས་ཚོགས། །རང་བཞིན་དྲན་པའི་སྤྱོད་ཡུལ་ཅན། །ཞེས་པའོ། །བསྔོ་བྱ་ཕ་རོལ་ཏུ་ཕྱིན་པ་དྲུག་གི་དགེ་བ་ལ་བཟང་ངན་ཐ་དད་དུ་བདེན་པར་ཞེན་པ་འགོག་པ་ནི། ཐབས་བཅས། །ཞེས་པའོ། ། གཉིས་པ། དངོས་མེད་དུ་ཞེན་པ་འགོག་པ་ནི། འཁོར་གསུམ་པོ་ཐམས་ཅད་རང་བཞིན་མེད་པར་བདེན་པར་ཞེན་པ་སྟེ།

མཚན་མ་མེད་པ་དང༌། ཞེས་པ་སྟེ། དགག་བྱ་ཡོད་པ་མ་ཡིན་པས། །ཡང་དག་ཏུ་ན་བཀག་མེད་བསལ། །ཞེས་གསུངས་པ་ལྟར་རོ། །གསུམ་པ་བདེན་པ་གཉིས་དང་འབྲེལ་བའི་རྣམ་པ་ནི་དངོས་པོར་ཡོད་མེད་གཉིས་ཀ་སྤངས་ནས་ཇི་ལྟར་བསྔོ་ཞེ་ན། སངས་རྒྱས་རྗེས་སུ་ཡིད་རང་དང༌། །ཞེས་རྟེན་འབྲེལ་སྒྱུ་མ་ལྟ་བུར་སྣང་བ་མི་འདོར་བ་དང༌། དོན་དམ་པར་རང་བཞིན་མེད་པ་གཉིས་ཟུང་འབྲེལ་དུ་རྟོགས་པའི་སྒོ་ནས་བསྔོ་ཞེས་པའི་དོན་ཏོ། །བཞི་པ་མི་མཐུན་ཕྱོགས་དང་བྲལ་བའི་ཁྱད་པར་ནི། ཁམས་གསུམ་གཏོགས་པ་མ་ཡིན་དང༌། །ཞེས་པའོ། །ལྔ་བ་དབྱེ་བ་ནི། ཆུང་དང་འབྲིང་དང་ཆེན་པོ་ཡི། །བསྔོ་བ་གཞན་ནི་རྣམ་གསུམ་པོ། །ཞེས་པའོ། །དྲུག་པ་ཕན་ཡོན་ནི། བསོད་ནམས་ཆེ་འབྱུང་བདག་ཉིད་དོ། །ཞེས་པའོ། །འགྲེལ་པ་ནི། བསྔོ་བར་བྱེད་དོ། །གང་དུ་ན། བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུའོ།། གང་གི་ཆེད་དུ་ན། སེམས་ཅན་ཐམས་ཅད་ཀྱི་དོན་དུའོ། །དགོས་པ་གང་གི་ཕྱིར་ན༑ མི་ཟད་པར་བྱ་བའི་ཕྱིར་དུའོ། །ཐབས་གང་གིས་ཞེ་ན། །ཐེག་པ་གསུམ་གྱིས་གདུལ་བར་བྱ་བའི་རིགས་ཅན་གསུམ་གྱི་སེམས་ཅན་ལ་རང་རང་གི་ལམ་ཉེ་བར་བསྟན་པའི་རྒྱུ་སྙིང་རྗེའི་ངོ་བོ་གཞན་ལ་ཕན་པའི་བྱེད་པ་དང་ལྡན་པས་སོ༑ ༑གྲངས་དུ་ཞིག་ཅེ་ན། རྣམ་པ་བཅུ་གཉིས་སོ། །དེ་དག་ཀྱང་གང་ཞེ་ན། ཤེས་རབ་འབྱུང་གནས་ལྟར་ན་སྔ་མ་བཅུ་གཉིས་ནི་རྣམ་པ་ཡིན་ལ། ཕྱི་མ་བཅུ་གཉིས་ནི་དམིགས་པ་ཡིན་ནོ། །པཎྜི་ཏ་འབུམ་པ་ལྟར་ན། སྔ་མ་བཅུ་གཉིས་ནི་མཚོན་བྱ་ཡིན་ལ། ཕྱི་མ་བཅུ་གཉིས་ནི་མཚན་ཉིད་ཡིན་ནོ་ཞེས་བཞེད་ཀྱང༌། སྔ་མ་བཅུ་གཉིས་མིང་དང་ཕྱི་མ་བཅུ་གཉིས་དོན་དུ་བྱས་ནས་གོ་རིམ་བཞིན་དུ་སྟོན་ཏོ༑ ༑དེ་ལ་ཇི་སྐད་བཤད་པའི་མོས་པ་ལས་བྱུང་བའི་དགེ་བ་ཉན་རང་གི་དགེ་བ་ལས་ཁྱད་པར་ཅན་ཞེས་བྱ་བ་དེ་ལྟར་མིང་དུ་བཏགས་པའི་བསྔོ་བ་ཡིད་ལ་བྱེད་པ་ནི། བསྔོ་བ་བླ་ན་མེད་པའི་བྱང་ཆུབ་ （ ༡༠༠ན ） དོན་དམ་པར་མི་དམིགས་པ་ལ་རྟེན་འབྲེལ་སྒྱུ་མ་ཙམ་དུ་དམིགས་པའོ།

།ཞེས་པ་ལྟར་ཀུན་ལ་སྦྱར་རོ། །མི་དམིགས་པའི་མིང་ཅན་ནི། སངས་རྒྱས་ཐམས་ཅད་ཀྱི་ཚུལ་ཁྲིམས་དང་ལ་སོགས་པ་ཏིང་ངེ་འཛིན་དང་ཤེས་རབ་དང་རྣམ་པར་གྲོལ་བ་གཟིགས་པའི་ཕུང་པོ་དང༌། ཕྱིན་ཅི་མ་ལོག་པའི་མིང་ཅན་ནི། གང་གིས་བསྔོ་བར་བྱེད་པའི་སེམས་དང༌། དབེན་པའི་མིང་ཅན་ནི་བདག་དང་ལ་སོགས་པས་གཟུགས་སོགས་ཆོས་དང་ལྡན་པའི་དངོས་པོ་དང༌། ཉན་ཐོས་དང་བཅས་པའི་དེ་བཞིན་གཤེགས་པའི་དགེ་བའི་རྩ་བའི་ཚོགས་ཀྱི་རང་བཞིན་དྲན་པའི་མིང་ཅན་ནི། ཉན་ཐོས་དང་བཅས་པའི་དུས་གསུམ་གྱི་སངས་རྒྱས་ཀྱི་དགེ་བ་དང༌། ཐབས་ལ་མཁས་པ་དང་བཅས་པའི་མིང་ཅན་ནི། སྦྱིན་པ་ལ་སོགས་པ་ཕ་རོལ་ཏུ་ཕྱིན་པ་དྲུག་གི་དགེ་བ་དང༌། ། མཚན་མ་མེད་པའི་མིང་ཅན་ནི། བཀག་པའི་ཆོས་ཀྱི་མཚན་མ་དང༌། སངས་རྒྱས་ཀྱི་གནང་བའི་མིང་ཅན་ནི། ཐེག་པ་གསུམ་གྱི་ལམ་ཐམས་ཅད་དང༌། ཁམས་གསུམ་པར་མ་གཏོགས་པའི་མིང་ཅན་ནི། འདོད་པ་ལ་སོགས་པའི་ཁམས་གསུམ་དང༌། བསོད་ནམས་ཆེན་པོ་འབྱུང་བ་བསྔོ་བ་ཆུང་ངུའི་མིང་ཅན་ནི། དགེ་བ་བཅུའི་ལས་ཀྱི་ལམ་དང༌། ལ་སོགས་པས་ཚད་མེད་བཞི་བསམ་གཏན་བཞི་ལ་སོགས་པ་རྣམས་དང༌། བསོད་ནམས་ཆེན་པོ་འབྱུང་བའི་བསྔོ་བ་འབྲིང་གི་མིང་ཅན་ནི། སྟོང་གསུམ་གྱི་སེམས་ཅན་ཐམས་ཅད་རྒྱུན་ཏུ་ཞུགས་པ་དང༌། སོགས་པས་རང་སངས་རྒྱས་ཀྱི་བར་བཀོད་པ་ལ་སེམས་ཅན་ཐམས་ཅད་ཀྱིས་མཆོད་པའི་བསོད་ནམས་དང༌། བསོད་ནམས་ཆེན་པོ་འབྱུང་བའི་བསྔོ་བ་ཆེན་པོའི་མིང་ཅན་ནི། སྟོང་གསུམ་གྱི་སེམས་ཅན་ཐམས་ཅད་བླ་ན་མེད་པའི་བྱང་ཆུབ་ཀྱི་རྒྱུ་ལ་གནས་པ་རྣམས་ལ་སེམས་ཅན་ཐམས་ཅད་ཀྱིས་མཆོད་པའི་བསོད་ནམས་དོན་དམ་པར་མི་དམིགས་ལ་ཀུན་རྫོབ་ཏུ་དམིགས་པའོ། །ཆ༩ རྗེས་སུ་ཡི་རང་སྒོམ་ལམ་བཤད་པ།

 གསུམ་པ་ལ་གསུམ་ལས། སྔ་འགྲེལ་ནི། དེའི་འོག་ཏུ་གསུམ་པ་རྗེས་སུ་ཡི་རང་བ་ཡིད་ལ་བྱེད་པ་ཞེས་བྱ་བ་གསུངས་ཏེ། ཚུལ་དེ་ལྟར་ལེགས་པར་བསྔོས་པའི་དགེ་བའི་དངོས་པོ་རྣམས་ཡི་རང་གིས་གོང་ནས་གོང་དུ་མངོན་པར་སྤེལ་བར་བྱ་བ་ཡིན་པས་སོ། །རྩ་བ་ནི། མདོ་ལས། དེ་ནས་ཚེ་དང་ལྡན་བ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་རིགས་ཀྱི་བུའམ་རྀགས་ཀྱི་བུ་མོ་གང་གིས་རྗེས་སུ་ཡི་རང་བ་དང་ཞེས་བྱ་བ་ནས་ཐབས་མཁས་པས་མི་དམིགས་པའི་ཚུལ་གྱིས་དགེ་བའི་རྩ་བ་དེ་དག་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་བསྔོ་བར་བྱའོ་ཞེས་པའི་བར་གྱིས་ནི་རྗེས་སུ་ཡི་རང་བ་ཡིད་ལ་བྱེད་པ་བསྟན་ཏོ། ། དེ་དག་གི་དོན་བསྡུས་ནས་སྟོན་པ་ནི། ཡི་རང་བ། རྗེས་སུ་ཡི་རང་ཡིད་བྱེད་པ། །སྒོམ་པ་ཡིན་པར་བསྟན་བཅོས་འདིར་བརྗོད་དོ་ཞེས་པས་ནི་ཡི་རང་གི་ངོ་བོ་བསྟན་ཏེ། དང་བའི་དད་པ་ཚོར་བ་ཡིད་བདེ་དང་བཅས་པ་ཕྲག་དོག་མེད་པའི་རྣམ་པ་ཅན་གྱི་དགེ་བའོ། ། （ ༡༠༠བ་ ） ཡི་རང་གི་ཡུལ་ནི་དགེ་བའི་རྩ་བ་ལ་ཞེས་པ་སྟེ་དུས་གསུམ་གྱི་དགེ་བ་ཐམས་ཅད་དོ། །རྣམ་པ་ནི་ཐབས་དང་མི་དམིགས་པ་དག་གིས། །ཞེས་པ་སྟེ། ཐབས་ཤེས་ཁྱད་པར་ཅན་གྱིས་ཟིན་པའི་སྒོ་ནས་སོ། །འགྲེལ་པ་ནི། རྗེས་སུ་ཡི་རང་བར་བྱ་བ་དག་ཡིན་ནོ། །ཡུལ་གང་ལ་དམིགས་ན་རང་གཞན་གྱི་དགེ་བའི་རྩ་བ་རྣམས་ལ་དམིགས་ནས་སོ། །སེམས་གང་གིས་ཞེ་ན། ཕྲ་དོག་མེད་པར་རབ་ཏུ་དགའ་བའི་སེམས་ཀྱིས་སོ། །རྣམ་པ་གང་གིས་སྒོ་ནས་ཞེ་ན། ཀུན་རྫོབ་ཏུ་ཐབས་ཀྱིས་སྒྱུ་མ་ལྟ་བུར་དམིགས་ནས་དོན་དམ་པར་ཤེས་རབ་ཀྱིས་ཅིར་ཡང་མི་དམིགས་པར་རྟོགས་པ་ཉིད་ཀྱིས་སོ། ། གསུམ་པ་ནི། མོས་བསྔོ་ཡི་རང་གསུམ་པོ་དེ་ལ་མདོར་བསྡུས་པའི་དོན་ནི༑ མོས་པ་ཡིད་ལ་བྱེད་པས་ནི་བསོད་ནམས་ཚད་མེད་པ་མངོན་པར་འདུ་བྱེད་དོ༑ ༑དཔེར་ན་གསེར་གྱི་འབྱུང་ཁུངས་དག་ནས་གསེར་གྱི་གའུ་འབྱུང་བ་བཞིན་ནོ༑

༑བསྔོ་བ་ཡིད་ལ་བྱེད་པས་ནི་མོས་པས་བསགས་པའི་དགེ་བ་ཡང་དག་པར་རྫོགས་པའི་བྱང་ཆུབ་ཀྱི་ཡན་ལག་ཏུ་སྟེ་རྒྱུར་བསྒྱུར་བར་བྱེད་དོ། །དཔེར་ན་གསེར་གྱི་གའུ་དེ་གསེར་མགར་གྱིས་རྒྱན་དུ་སྒྱུར་བར་བྱེད་པ་བཞིན་དུའོ། །རྗེས་སུ་ཡི་རང་བ་ཡིད་ལ་བྱེད་པས་ནི། རང་དང་གཞན་གྱི་བསོད་ནམས་བྱ་བ་མཉམ་པ་ཉིད་ཐོབ་ཏེ། གཞན་གྱིས་བྱས་པའི་དགེ་བ་ལ་རང་གི་བྱས་པ་དང་འདྲ་བར་དགའ་བ་སྒོམ་པས་ནི་བསོད་ནམས་མཉམ་དུ་འཐོབ་པའི་ཕྱིར་རོ། ། ཞེས་བྱ་བ་འདི་ནི་བྱེད་ལས་ཀྱི་སྒོ་ནས་དོན་བསྡུས་པ་ཡིན་ནོ། ། གཉིས་པ་ལ་གཉིས། ཐུན་མོང་གི་མཚམས་སྦྱར་བ་དང༌། སོ་སོའི་རང་བཞིན་བཤད་པའོ། །དང་པོ་ནི། ཟག་པ་དང་བཅས་པའི་འོག་ཏུ་ཟག་པ་མེད་པའི་སྒོམ་པའི་ལམ་སྟེ། ཟག་མེད་སྒོམ་ལམ་དེ་ཡང་སྒྲུབ་པ་སྒོམ་ལམ་དང༌། རྣམ་དག་སྒོམ་ལམ་རྣམ་པ་གཉིས་སོ། །འབུམ་ཕྲག་གསུམ་པ། སྤངས་པ་དང་རྟོགས་པ་ལ་བཞེད་དོ། །ལོཙྪ་བ་ཆེན་པོ་མཉམ་བཞག་དང་རྗེས་ཐོབ་ལ་མཛད་དོ། །ཨར་གྱིས་བར་ཆད་མེད་ལམ་དང་རྣམ་གྲོལ་གྱི་ལམ་ལ་བཞེད་དོ༑ ༑དེས་ན་ཡུལ་རྟོགས་ཚུལ་གྱི་སྒོ་ནས་ཡོན་ཏན་མངོན་པར་སྒྲུབ་པར་བྱེད་པ་དང༌༑ སྤང་བྱ་སྤོང་ཚུལ་གྱི་སྒོ་ནས་དྲི་མ་སེལ་བར་བྱེད་པ་གཉིས་ཀྱི་ལྡོག་པ་ནས་བསྟན་པས་འདི་གཉིས་དངོས་པོ་ཐ་དད་པ་ནི་མ་ཡིན་ནོ། །ཆ༡༠ སྒྲུབ་པ་སྒོམ་ལམ་བཤད་པ། གཉིས་པ་ལ་གཉིས། སྒྲུབ་པ་སྒོམ་ལམ་དང༌། རྣམ་དག་སྒོམ་ལམ་མོ། ། དང་པོ་ལ་གསུམ་ལས། སྔ་འགྲེལ་ནི། ཟག་མེད་སྒོམ་ལམ་ལ་གཉིས་ཡོད་པ་དེའི་ཕྱིར་ན་དང་པོར་ཡོན་ཏན་མངོན་པར་སྒྲུབ་པའི་མཚན་ཉིད་ཀྱི་སྒོམ་པའི་ལམ་གསུངས་སོ། །རྩ་བ་ནི། མདོ་ལས། དེ་ནས་ཚེ་དང་ལྡན་པ་ཤ་རིའི་བུས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་ཤེས་རབ་ཀྱི་ཕ་རོལ་ཏུ་ཕྱིན་པ་འདི་སྣང་བར་བགྱིད་པའོ། །ཞེས་པ་ནས། བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་ཕ་རོལ་ཏུ་ཕྱིན་པ་ཆེན་མོའོ་ཞེས་པའི་བར་གྱིས་ནི་སྒྲུབ་པ་སྒོམ་ལམ་བསྟན་ཏོ།

།དེ་དག་གི་དོན་བསྡུས་ནས་སྟོན་པ་ནི་ལྔ་ལས། སྒྲུབ་པ་སྒོམ་ལམ་གྱི་ངོ་བོ་ནི། དེ་ཡི་ངོ་བོ་ （ ༡༠༡ན ） ཉིད་ཞེས་དང༌། ཁྱད་པར་ནི༑ མཆོག་ཉིད་ཞེས་དང༌། རྣམ་པ་ནི། ཀུན་ལ་མངོན་པར་འདུ་མི་བྱེད། །ཅེས་དང༌༑ རྣལ་འབྱོར་པའི་རྒྱུད་ལ་འཇོག་པའི་ཚུལ་ནི། ཆོས་རྣམས་དམིགས་སུ་མེད་པར་ནི། གཏོད་པར་བྱེད་པ་ཞེས་དང༌། འབྲས་བུ་ནི་དོན་ཆེན་ཉིད། ཞེས་པས་བསྟན་ཏོ། །འགྲེལ་པ་ནི། གཟུགས་ལ་སོགས་པ་ཆོས་ཐམས་ཅད་ལ་ཕྱིན་ཅི་མ་ལོག་པ་སྤྲོས་པ་ཐམས་ཅད་དང་བྲལ་བར་མངོན་སུམ་དུ་མཐོང་བ་ནི་སྒྲུབ་པ་སྒོམ་ལམ་གྱི་ངོ་བོ་ཉིད་དོ། །ཟག་མེད་སྒོམ་ལམ་གྱིས་མ་ཟིན་པར་གཞན་ཟག་བཅས་ཀྱིས་སངས་རྒྱས་ཉིད་མི་འཐོབ་པ་ནི་ཕར་ཕྱིན་གཞན་ལས་ཁྱད་པར་དུ་འཕགས་པས་མཆོག་ཉིད་དོ། །ཆོས་ཐམས་ཅད་ཀྱི་ཁྱད་པར་གདོད་མ་ནས་སྐྱེ་བ་མེད་པར་རྟོགས་པ་ལ་སྦྱོར་བ་ནི་ཡུལ་ཀུན་ལ་མངོན་པར་འདུ་མི་བྱེད་པའོ། །སྔར་བཤད་པ་དེ་ལྟ་བུའི་ངོ་བོ་ཉིད་ལ་སོགས་པ་དང་ལྡན་པའི་ལམ་གྱི་ཆོས་རྣམས་དོན་དམ་པར་མི་དམིགས་པ་ཉིད་དུ་རྣལ་འབྱོར་པ་སྒོམ་ལམ་པའི་རྒྱུད་ལ་སྐྱེད་པར་བྱེད་པ་ནི་རྣལ་འབྱོར་པ་ལ་གཏོད་པར་བྱེད་པ་ཞེས་བྱའོ། །འབྲས་བུ་དོན་ཆེན་པོ་སངས་རྒྱས་ཉིད་ཐོབ་པ་ཉིད་དུ་བྱེད་པའི་ཕྱིར་ན་དོན་ཆེན་པོ་ཉིད་དོ། །ཆ༡༡ རྣམ་དག་སྒོམ་ལམ་བཤད་པ། གཉིས་པ་ནི། མདོ་ལས། དེ་ནས་ཚེ་དང་ལྡན་པ་ཤ་རིའི་བུས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བྱང་ཆུབ་སེམས་དཔའ་སེམས་དཔའ་ཆེན་པོ་གང་ཤེས་རབ་ཀྱི་ཕ་རོལ་ཏུ་ཕྱིན་པ་རེ་རེ་ལ་མོས་པར་གྱུར་པ་དེ་དང་དེ་གང་ནས་ཤི་འཕོས་ནས་འདིར་མཆིས་པ་ལགས་ཞེས་པ་ནས། ལམ་གྱི་རྣམ་པ་ཤེས་པ་ཉིད་ཀྱི་ཕྱིར། རབ་འབྱོར་འདི་ནི་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་ནོ། །ཞེས་པའི་བར་གྱིས་ནི་རྣམ་དག་སྒོམ་ལམ་བསྟན་ཏོ། །དེ་དག་གི་དོན་བསྡུས་ནས་སྟོན་པ་ལ་གཉིས། རྣམ་དག་གི་རྒྱུ་དང༌།

རྣམ་དག་དངོས་སོ། །དང་པོ་ལ་གསུམ་ལས། སྔ་འགྲེལ་ནི། དེའི་འོག་ཏུ། གཉིས་པ་ཤིན་ཏུ་རྣམ་པར་དག་པའི་མཚན་ཉིད་གསུངས་སོ། །ཇི་ལྟར་ན་མཐུན་རྐྱེན་གང་ཞིག་ཡོངས་སུ་བཟུང་བ་དང༌། འགལ་རྐྱེན་གང་ཞིག་བོར་བས་ཐོབ་པར་འགྱུར་བའི་རྣམ་དག་སྒོམ་ལམ་འདིའི་སྐྱེ་བ་དང་མི་སྐྱེ་བའི་རྒྱུ་གང་ཞིག་གི་ཡིན་སྙམ་པའི་ཐེ་ཚོམ་བསལ་བ་སྔོན་དུ་འགྲོ་བའི་སྒོ་ནས་སོ། །རྩ་བ་ནི་ཤེར་ཕྱིན་འདི་ལ་མོས་པའི་རྒྱུ་དག་ཡིན་ནོ། །གང་ཞེ་ན། མཐུན་རྐྱེན་རྣམ་པ་གསུམ་མོ། །དེ་ཡང་གཉིས་སུ་འདུ་སྟེ། ཕྱིའི་རྐྱེན་དང༌། ནང་གི་རྐྱེན་ནོ། །དང་པོ་ནི༑ སངས་རྒྱས་བསྟེན་དང༌། །ཞེས་དང༌། གཉིས་པ་ལ་ཡང༌། བསོད་ནམས་དང༌༑ ཡེ་ཤེས་ཀྱི་ཚོགས་གཉིས་ལས། དང་པོ་ནི། སྦྱིན་སོགས་དང༌། ཞེས་པ་དང༌༑ གཉིས་པ་ནི། ཐབས་ལ་མཁས་པ་གང་ཡིན་པ། །ཞེས་པས་བསྟན་ཏོ། ། འགལ་རྐྱེན་ནི། ཆོས་ཀྱི་ཕོངས་པ་སྟེ་སྤོང་བའི་རྒྱུ་དག་ཡིན་ནོ། །དེ་ཡང་བསྡུ་ན་གཉིས་ལས། རྐྱེན་དང༌། རྒྱུའོ། །དང་པོ་ལ་ཡང་ལྷས་བྱས་པ་དང༌། མིས་བྱས་པ་གཉིས་སོ། །དང་པོ་ནི། བདུད་ཀྱི་ཐིབས་ཀྱིས་ནོན་པ་དང་ཞེས་པའོ། །གཉིས་པ་ནི༑ སྡིག་པའི་གྲོགས་པོས་ཡོངས་ཟིན་པའོ། །ཞེས་པའོ། །རྒྱུ་ལ་ཡང་གཉིས་ལས༑ རིགས་དམན་པ་ནི། ཟབ་མོའི་ཆོས་ལ་མ་མོས་དང༌། །ཞེས་པའོ། །དབང་པོ་དམན་པ་ནི། （ ༡༠༡བ ） ཕུང་པོ་ལ་སོགས་མངོན་ཞེན་དང་ཞེས་པས་བསྟན་ཏོ།། མདོ་སྡེ་རྒྱན་ལས། རིགས་མེད་གྲོགས་ངན་སྔོན་དགེ་མ་བསགས་བློ་མ་སྦྱངས།། ཆོས་འདིས་སྐྲག་འགྱུར་འདི་ན་དོན་ཆེན་འདི་ལས་ལྟུང་ཞེས་པ་ལྟར་རོ། ། འགྲེལ་པ་ལ་གཉིས། མཐུན་རྐྱེན་དང༌། འགལ་རྐྱེན་ནོ། །དང་པོ་ནི། རྣམ་དག་སྒོམ་ལམ་སྐྱེ་བའི་རྒྱུ་དག་ཡིན་ནོ། །གང་ཞེ་ན། སངས་རྒྱས་བསྙེན་བཀུར་སོགས་ཀྱི་སྒོ་ནས་མཉེས་པར་བྱེད་པ་དང༌། སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དྲུག་ཐབས་ཤེས་ཁྱད་པར་ཅན་གྱི་སྒོ་ནས་རྫོགས་པར་བྱེད་པ་དང༌༑ དམིགས་པ་ལ་སེམས་རྩེ་གཅིག་པའི་ཞི་གནས་ལ་མཁས་པ་ཞེས་བྱ་བ་ནིའོ༑

༑གཉིས་པ་ནི། རྣམ་དག་སྒོམ་ལམ་མི་སྐྱེ་བའི་རྒྱུ་དག་ཡིན་ནོ། །གང་ཞེ་ན། སྔོན་དགེ་རྩ་མ་བསགས་པས་བདུད་ཀྱིས་གནོད་པ་བྱས་པ་དང༌། ཐེག་ཆེན་གྱི་རིགས་མ་སྦྱངས་པས་ཆོས་ཟབ་མོ་སྟོང་པ་ཉིད་ལ་མ་མོས་པ་དང༌། བདག་མེད་པའི་དོན་ལ་གོམས་པར་མ་བྱས་པས་གཟུགས་སོགས་བདེན་པའི་དངོས་པོར་འཛིན་པ་དང༌། དགེ་བའི་བཤེས་གཉེན་མཉེས་པར་མ་བྱས་པས་མི་དགེ་བའི་གྲོགས་པོ་དང་འགྲོགས་པ་ཞེས་བྱ་བ་ནིའོ། །བཞི་པོ་དེ་དག་ནི་དམ་པའི་ཆོས་སྤོང་བའི་རྒྱུ་ཡིན་པས་སྤང་བར་བྱ་ཞིང༌། དམ་པའི་ཆོས་སྤངས་པའི་ཉེས་པ་ཡང་སེམས་ཅན་དམྱལ་བ་ཆེན་པོར་འཇིག་རྟེན་གྱི་ཁམས་བཅུ་གཉིས་སུ་འཇིག་ཆགས་མ་ཟིན་པའི་བར་དུ་སྐྱེའོ། །མདོ་ལས། ཤ་རིའི་བུས་གང་ཟག་དེའི་ལུས་ཀྱི་ཚད་ལན་གཉིས་ལན་གསུམ་དུ་ཞུས་ཀྱང༌། བཅོམ་ལྡན་འདས་ཀྱི་ལུས་ཀྱི་ཚད་ཆེན་པོ་བསྟན་ན་ཆོས་སྤོང་གི་གང་ཟག་གཉེན་པོ་ཀུན་ཏུ་སྤྱོད་པའི་སྟོབས་མེད་པར་ཁྲག་སྐྱུག་པ་དང་འཆི་བ་ལ་སོགས་པའི་ཉེས་པ་ཆེན་པོ་ཡོད་པར་གཟིགས་ནས་ལུས་ཀྱི་ཚད་དངོས་སུ་མ་གསུངས་སོ། །ཡང་མདོ་གཞན་ལས་ལུས་ཚད་གསུངས་པ་ཡང་ཡོད་དེ། བློ་གྲོས་རྒྱ་མཚོས་ཞུས་པའི་མདོ་ལས། དུས་གསུམ་གྱི་སངས་རྒྱས་ཀྱི་ཆོས་སྤངས་པས་དམྱལ་བར་སྐྱེས་པའི་ལུས་དཔག་ཚད་ཁྲི། ལྕེ་དཔག་ཚད་སྟོང་ཡོད་པ་ལ་ཐོང་ཤོལ་ས་ཡ་ཕྲག་བརྒྱས་རྨོད་པར་འགྱུར། ལྕགས་ཀྱི་ཐུ་ལུམ་འབར་བ་ཕྲག་ས་ཡ་བརྒྱ་འབབ་པར་འགྱུར་ཏེ། ངག་མ་བསྲུངས་པའི་ཕྱིར་རོ། །ཞེས་གསུངས་སོ། །རིན་ཆེན་སྤྲིན་གྱི་མདོ་ལས། ལུས་དཔག་ཚད་ཉིས་སྟོང་ཕྲག་ཉེར་ལྔ་དང༌། ལྕེ་ལ་དཔག་ཚད་འབུམ་ཡོད་པར་གསུངས། དཀོན་མཆོག་བརྩེགས་པ་ལས་ཀྱང༌། ལུས་དཔག་ཚད་བརྒྱ་པ་ལ། ཁ་སྟོང་ལ་ལྕེ་གཉིས་གཉིས་ཡོད་པ། ལྕེ་རེ་རེ་ལ་ཡང་དཔག་ཚད་བཞི་བཞི་ཡོད་པ་ལ་ཐོང་ཤོལ་ལྔ་བརྒྱ་ལྔ་བརྒྱས་རྨོད་པར་གསུངས། དེ་ལས་ཐར་ཡང་ངན་སོང་གཞན་དུ་སྐྱེ་བ་དང་མིར་སྐྱེས་ཀྱང་སྐྱོན་སྣ་ཚོགས་ཚང་བ་ཅན་དུ་འགྱུར་བར་གསུངས་སོ།

།དེས་ན་དམ་པའི་ཆོས་སྤངས་པ་ཉེས་དམིགས་ཤིན་ཏུ་ཆེ་བས་ཆོས་སྤོང་བའི་རྒྱུ་བཞི་པོ་འདི་སྤང་བར་བྱ་ཞིང༌། གཞན་ཡང་སྤང་བར་བྱ་ལ། ཐེ་ཚོམ་ཟ་བའི་ཆོས་ལ་ཡང་སྨོད་པ་དང་སྤོང་བ་ལ་སོགས་པ་མི་རིགས་ན་ཆོས་ཟབ་མོ་ལ་ལྟ་སྨོས་ཀྱང་ཅི་དགོས༑ དེ་སྐད་དུ་ཡང༌། མདོ་སྡེ་རྒྱན་ལས། ལེགས་པར་གསུངས་པའང་སྤངས་པས་ན། ། （ ༡༠༢ན་ ） བརླག་འགྱུར་ཆོས་ལ་ཁོང་ཁྲོ་སྒྲིབ། །ཡིད་ཀྱི་ཉེས་པ་རང་བཞིན་གདུག་པ་སྟེ། །མི་རིགས་པ་ཡིས་གཟུགས་ལའང་མི་རིགས་ན། །ཐེ་ཚོམ་ཟ་བའི་ཆོས་ལ་སྨོས་ཅི་དགོས། །དེ་ཕྱིར་བཏང་སྙོམས་བཞག་ལེགས་ཉེས་པ་མེད༑ ༑ཅེས་གསུངས་སོ། ། གཉིས་པ་ལ་གཉིས། རྣམ་དག་སྤྱིར་བསྟན་པ་དང༌། བྱེ་བྲག་ཏུ་བཤད་པའོ༑ ༑དང་པོ་ལ་གསུམ་ལས། སྔ་འགྲེལ་ནི། དེ་ལྟར་ཐོབ་པ་དང༌། ཞེས་པ་ནས༑ རྣམ་པར་དག་པ་གསུངས་སོ། །སྤྱིར་ཞེས་པ་ནི་འཕགས་པ་གསུམ་གྱི་རྣམ་དག་སོ་སོར་མ་ཕྱེ་བར་སྤྱིར་བསྟན་པའོ། །རྩ་བ་ནི། དགེ་སྦྱོང་གི་ཚུལ་གྱི་འབྲས་བུ་རྣམ་པར་དག་པ་ནི། གཟུགས་ལ་སོགས་པ་ནས་རྣམ་མཁྱེན་གྱི་བར་རང་རང་གི་དྲི་མས་དག་པ་ཉིད་ཡིན་ཏེ། རྒྱུ་མཚན་གང་གི་ཕྱིར་ཞེ་ན། དགེ་སྦྱོང་གི་ཚུལ་གྱི་འབྲས་བུ་དྲི་མས་དག་པ་དང༌། གཟུགས་སོགས་ཀྱི་དག་པ་དེ་གཉིས་རང་གི་མཚན་ཉིད་ཀྱིས་ཐ་དད་པ་མ་ཡིན་ཞིང་སྤྱིའི་མཚན་ཉིད་ཀྱིས་མི་འདྲ་བའི་ཁྱད་པར་གཅད་དུ་མེད་པས་སོ། །དེ་བས་ན་རྣམ་པར་དག་པར་བརྗོད་དོ། །མདོ་ལས། རབ་འབྱོར་གཞན་ཡང་གཟུགས་རྣམ་པར་དག་པ་གང་ཡིན་པ་དེ་ནི་འབྲས་བུ་རྣམ་པར་དག་པ་ཉིད་དོ། །འབྲས་བུ་རྣམ་པར་དག་པ་གང་ཡིན་པ་དེ་ནི་ཡུམ་རྣམ་པར་དག་པ། ཡུམ་རྣམ་པར་དག་པ་གང་ཡིན་པ་དེ་ནི་གཟུགས་རྣམ་པར་དག་པ་སྟེ༑ དེ་ལྟར་ན། གཟུགས་རྣམ་པར་དག་པ་དང༌། འབྲས་བུ་རྣམ་པར་དག་པ་དང༌༑ ཡུམ་རྣམ་པར་དག་པ་གང་ཡིན་པ་འདི་ལ་གཉིས་སུ་མེད་དེ། གཉིས་སུ་བྱར་མེད་ཅིང་ཐ་མི་དད་ཅིང་མ་ཆད་པའོ་ཞེས་སོ། །འདིར་འབྲས་བུ་དང་ཤེར་ཕྱིན་ནི་གཅིག་ཏུ་འཆད་དགོས་ཏེ།

འགྲེལ་ཆེན་ལས། རྒྱུན་དུ་ཞུགས་པ་ལ་སོགས་པའི་འབྲས་བུ་ཤེས་རབ་ཀྱི་ཕ་རོལ་ཏུ་ཕྱིན་པའི་རྣམ་པར་དག་པ་ཡིན་ལ་ཞེས་པས་སོ། །རང་དང་སྤྱིའི་དོན་ཡང༌། དགེ་སྦྱོང་གི་ཚུལ་གྱི་འབྲས་བུ་དྲི་མས་དག་པ་ན་དག་བྱའི་དྲི་མ་དེ་ཉིད་ཀྱིས་འབྲས་བུ་དང་ཡུལ་གཉིས་ཆར་དག་པས་ན་དག་ཆ་དེ་གཉིས་དོན་དམ་པར་ཐ་དད་མ་ཡིན་ཞིང་ཀུན་རྫོབ་ཏུ་མི་འདྲ་བའི་ཁྱད་པར་སོ་སོར་བཞག་ཏུ་མེད་དེ། དག་བྱ་དྲི་མ་གཅིག་གིས་དག་པའི་བྲལ་བ་ཙམ་དུ་མཚུངས་པའི་ཕྱིར་རོ། །དཔེར་ན། དགག་བྱ་བདེན་པ་ཙམ་གྱིས་དག་པའི་རང་བཞིན་རྣམ་དག་ལ་མི་འདྲ་བའི་ཁྱད་པར་བདེན་པ་གཉིས་ཆར་དུ་མེད་པ་བཞིན་ནོ༑ ༑འདིར་འབྲས་བུ་ལ་བྱང་སེམས་ཀྱི་ས་བཅུའི་རྣམ་གྲོལ་གྱི་ལམ་བཅུ་དང༌། སངས་རྒྱས་ཀྱི་ས་སྟེ་བཅུ་གཅིག་དང༌། ཉན་ཐོས་ལ་འབྲས་བུ་བཞིའི་རྣམ་གྲོལ་གྱི་ལམ་དང༌། རང་རྒྱལ་ལ་རྒྱུན་ཞུགས་ཀྱི་འབྲས་བུ་དང༌། དགྲ་བཅོམ་པའི་འབྲས་བུ་སྟེ་འབྲས་བུ་རྣམ་གྲོལ་གྱི་ལམ་བཅུ་བདུན་ནོ། །ཞེས་སྔ་མ་དག་འཆད་དོ། ། འགྲེལ་པ་ནི། ཐེག་པ་གསུམ་གྱི་འཕགས་པའི་གང་ཟག་གི་དགེ་སྦྱོང་གི་ཚུལ་བར་ཆད་མེད་ལམ་གྱི་འབྲས་བུ་གང་ཡིན་པ་དེ་ཆོས་ཅན། ཡུལ་ཅན་འབྲས་བུ་རྣམ་པར་དག་པ་གང་ཡིན་པ་དེ་ཉིད་དང༌། ཡུལ་གཟུགས་ལ་སོགས་པ་རྣམ་པར་དག་པ་ནི་དག་བྱའི་དྲི་མ་གཅིག་གིས་དག་མ་དག་གི་ཁྱད་པར་མེད་པ་ཡིན་ཏེ། རང་རང་གི་ （ ༡༠༢བ་ ） མི་མཐུན་ཕྱོགས་དག་བྱ་དྲི་མ་ཐམས་ཅད་དང་བྲལ་བ་ཉིད་ཀྱིས་དག་པ་ཙམ་དུ་མཚུངས་པའི་ཕྱིར་རོ། །རྒྱུ་མཚན་གང་གི་ཕྱིར་ཞེ་ན། ཡུལ་ཡུལ་ཅན་དེ་དག་གི་རྣམ་པར་དག་པ། རང་གི་མཚན་ཉིད་དོན་དམ་པར་ཐ་དད་པ་ཉིད་མ་ཡིན་ཞིང་སྤྱིའི་མཚན་ཉིད་ལ་ཡང་སོ་སོར་མི་འདྲ་བའི་ཁྱད་པར་ཐ་མི་དད་ཅིང་གཅད་དུ་མེད་པ། །དེའི་ཕྱིར་རོ། །རྟགས་གྲུབ་སྟེ། ཡུལ་ཅན་འབྲས་བུ་དང༌༑ ཡུལ་གཟུགས་ལ་སོགས་པ་རྣམ་པར་དག་པ་ནི་གཟུགས་ལ་སོགས་པ་ལ་བདག་ཏུ་མངོན་པར་ཞེན་པ་དང༌། ལ་སོགས་པ་བདག་གི་བར་མངོན་པར་ཞེན་པ་དང་བྲལ་བས་རབ་ཏུ་ཕྱེ་བ་ཙམ་ཡིན་པ་ཉིད་ཀྱིས་སོ།

།དེའི་དོན་ཡང་དགག་བྱ་དྲི་མ་གཅིག་གིས་དག་པའི་བྲལ་བ་མེད་དགག་ཙམ་ལ་འཇོག་པའི་དོན་ཡིན་ཏེ༑ དཔེར་ན་དགག་བྱ་བུམ་པ་གཅིག་གིས་དག་པའི་ཆོས་ཅན་སོ་སོ་བའི་སྟེང་གི་མེད་དགག་བུམ་མེད་ཙམ་ལ་འཇོག་པ་བཞིན་ནོ། །ཚུལ་དེ་ལྟར་མདོ་ལས། གཟུགས་རྣམ་པར་དག་པས་འབྲས་བུ་རྣམ་པར་དག་པར་བརྗོད་དོ། ། གཉིས་པ་ལ་གཉིས། འཕགས་བཞིའི་རྣམ་དག་སོ་སོར་བསྟན། ཉན་རང་དང་སངས་རྒྱས་ཀྱི་རྣམ་དག་གི་ཁྱད་པར་བཤད་པའོ། །དང་པོ་ལ་གསུམ་ལས༑ སྔ་འགྲེལ་ནི། འཕགས་བཞིའི་རྣམ་པར་དག་པ་སྤྱིར་བརྗོད་ནས། ད་ནི་ཁྱད་པར་དུ་ཕྱེ་སྟེ་གསུངས་སོ། །རྩ་བ་ནི། ཉོན་མོངས་པའི་སྒྲིབ་པ་ཉམས་པའི་ཕྱིར་ན་སློབ་མ་ཉན་ཐོས་རྣམས་ཀྱི་དག་པ་དང༌། ཤེས་བྱའི་སྒྲིབ་པ་གཟུང་རྟོག་ཉམས་པའི་ཕྱིར་ན་བསེ་རུ་རང་རྒྱལ་རྣམས་ཀྱི་དག་པ་དང༌། ལམ་གསུམ་གྱི་སྒྲིབ་པ་གསུམ་ཉམས་པའི་ཕྱིར་ན་རྒྱལ་སྲས་རྣམས་ཀྱི་དག་པ་སྟེ། རང་རང་གི་མི་མཐུན་ཕྱོགས་ཙམ་དང་བྲལ་བས་ཁྱད་པར་དུ་བྱས་པའི་རྣམ་དག་གོ །སངས་རྒྱས་ཀྱི་རྣམ་པར་དག་པ་ནི་སྒྲིབ་གཉིས་བག་ཆགས་དང་བཅས་པ་རྣམ་པ་ཀུན་གྱིས་དག་པའི་ཤིན་ཏུ་བ་ཡིན་ནོ། །འགྲེལ་པ་ནི། ཉན་ཐོས་དགྲ་བཅོམ་པའི་རྒྱུད་ཀྱི་རྣམ་གྲོལ་ལམ་ཆོས་ཅན། གོ་རིམ་བཞིན་དུ། ཉན་ཐོས་ཀྱི་རྣམ་པར་དག་པ་ཡིན་ཏེ། འདོད་ཆགས་ལ་སོགས་པའི་ཉོན་མོངས་པའི་སྒྲིབ་པ་ཙམ་སྤངས་པས་རབ་ཏུ་ཕྱེ་བའི་ཐེག་པ་ཆུང་ངུའི་རྣམ་དག་ཡིན་པའི་ཕྱིར་རོ། །རང་རྒྱལ་དགྲ་བཅོམ་པའི་ཡེ་ཤེས་ཆོས་ཅན། རང་སངས་རྒྱས་ཀྱི་རྣམ་དག་ཡིན་ཏེ། ཉོན་མོངས་པའི་སྒྲིབ་པ་དེ་དང་ཤེས་བྱའི་སྒྲིབ་པའི་ཕྱོགས་གཅིག་པ་བཟུང་བའི་དོན་གྱི་རྣམ་པར་རྟོག་པ་ཙམ་དང་བྲལ་བས་རབ་ཏུ་ཕྱེ་བའི་ཐེག་འབྲིང་གི་རྣམ་དག་ཡིན་པའི་ཕྱིར་རོ། །བྱང་སེམས་ཀྱི་ས་བཅུའི་རྣམ་གྲོལ་གྱི་ལམ་ཆོས་ཅན། བྱང་ཆུབ་སེམས་དཔའ་རྣམས་ཀྱི་དག་པ་ཡིན་ཏེ། རང་གི་བར་ཆད་མེད་ལམ་གྱི་སྤང་བྱ་ཐེག་པ་གསུམ་གྱི་ལམ་གྱི་སྒྲིབ་པ་གསུམ་སྤངས་པས་རབ་ཏུ་ཕྱེ་བའི་བྱང་སེམས་ཀྱི་རྣམ་དག་ཡིན་པའི་ཕྱིར་རོ་ཤིན་ཏུ་རྣམ་པར་དག་པ་ཆོས་ཀྱི་དབྱིངས་ལས་བྱུང་བ་སྟེ་དག་པ་གཉིས་ལྡན་གྱི་ཆོས་དབྱིངས་མཐར་ཐུག་ཆོས་ཅན།

བླ་ན་མེད་པའི་སངས་རྒྱས་ཀྱི་རྣམ་པར་དག་པ་ཡིན་པར་འདོད་དོ། །ཉོན་མོངས་པ་དང་ཤེས་བྱའི་སྒྲིབ་པའི་བག་ཆགས་དང་བཅས་པ་རྣམ་པ་ཐམས་ཅད་དུ་སྤངས་པའི་བྲལ་བ་ཡིན་པའི་ཕྱིར་རོ། ། གཉིས་པ་ལ་གཉིས། དངོས་དང༌། རྩོད་པ་སྤང་བའོ། །དང་པོ་ལ་དྲི་བ་དང༌༑ ལན་ནོ། །དང་པོ་ནི།

（ ༡༠༣ན ） ལམ་ཤེས་པ་ཉིད་ཀྱི་སྐབས་སུ་བྱང་སེམས་ཀྱི་རྣམ་པར་དག་པ་གཙོ་བོར་སྨོས་པའི་ཞར་ལ་སངས་རྒྱས་རྣམ་ཀུན་ཤིན་ཏུ་བ་ཞེས་སངས་རྒྱས་ཀྱི་རྣམ་པར་དག་པ་གོ་རིམ་བཞིན་དུ་ཤིན་ཏུ་བ་དང༌། ཉོན་མོངས་ཉམས་ཀྱིར་ཞེས་ཉན་ཐོས་ལ་སོགས་པའི་རྣམ་པར་དག་པ་ཅིག་ཤོས་ཤིན་ཏུ་བ་མ་ཡིན་པར་བཤད་པ་དེའི་རྒྱུ་མཚན་ཇི་ལྟ་བུ་ཡིན་ཞེ་ན། གཉིས་པ་ལ་གཉིས་ལས། རྩ་བ་ནི། འདོད་པ་ལ་སོགས་པའི་ས་དགུ་ལ་ནི་ཆེན་པོ་ཡི། ཆེན་པོ་ལ་སོགས་པ་དྲི་མ་དགུ་ཡིས། གཉེན་པོ་ཆུང་ངུའི་ཆུང་ངུ་ལ། སོགས་པའི་ལམ་དགུ་ནི་ཉན་རང་གི་རྒྱུད་ལ་སྤང་བྱ་ཕྱོགས་རེ་བ་དང༌། བྱང་སེམས་ཀྱི་རྒྱུད་ལ་སྤང་བྱ་མཐའ་དག་གིས་དག་པར་བྱེད་པའི་ལམ་ཡིན་ནོ། ། འདིར་ས་དགུ་ནི་བསམ་གཏན་ས་དྲུག གཟུགས་མེད་དང་པོ་གསུམ་ཡིན་ནོ། །ཞེས་ཁ་ཅིག་འཆད་ཀྱང་འདོད་པའི་ཁམས་དང༌། བསམ་གཏན་བཞི་དང༌༑ གཟུགས་མེད་པ་བཞི་སྟེ། དགུར་འཆད་པ་ནི་སློབ་དཔོན་གྱི་དགོངས་པ་ཡིན་ཏེ། འགྲེལ་ཆེན་ལས། འདོད་པའི་ཁམས་དང༌། གཟུགས་ཀྱི་ཁམས་དང༌། གཟུགས་མེད་པའི་ཁམས་སུ་ཞེས་བྱ་བ་སྨོས་པ་ནི། འདོད་པའི་ཁམས་ལ་སོགས་པའི་ས་དགུ་པོའི་སྒོམ་པའི་ལམ་དུ་གཟུང་བར་བྱའོ། །ཞེས་པ་དང༌། འདིར་ཡང་གསལ་བར་གསུངས་པའི་ཕྱིར་རོ། །འགྲེལ་པ་ནི། སངས་རྒྱས་ཀྱི་རྣམ་དག་ནི་རྣམ་པར་དག་པ་ཤིན་ཏུ་བ་ཞེས་བྱའོ། །རྒྱུ་མཚན་ནི། མི་མཐུན་པའི་ཕྱོགས་སྒོམ་སྤང་ཆེན་པོའི་ཆེན་པོ་དང༌། ལ་སོགས་པས་ཆུང་ངུའི་བར་རྣམ་པ་དགུའི་གཉེན་པོར༑ གོ་རིམ་བཞིན་དུ། འདོད་པའི་ཁམས་དང༌། བསམ་གཏན་བཞི་དང༌། གཟུགས་མེད་པའི་སྙོམས་པར་འཇུག་པ་བཞི་པོ་དག་སྟེ། ས་དགུ་ལ་བརྟེན་པའི་ཐེག་པ་ཆེན་པོའི་སྒོམ་ལམ་ཆུང་ངུའི་ཆུང་ངུ་ལ་སོགས་པ་རྣམ་པ་དགུ་ནི། སྒོམ་སྤང་གི་རྣམ་པ་ཐམས་ཅད་རྣམ་པར་དག་པར་བྱེད་པའི་རྒྱུ་ཡིན་པའྀི་ཕྱིར་རོ། ། ཉན་ཐོས་ཀྱི་རྣམ་དག་ནི། ཅིག་ཤོས་ཤིན་ཏུ་བ་མ་ཡིན་ཏེ། ཐེག་དམན་གྱི་སྒོམ་ལམ་ཆུང་འབྲིང་དགུ་ནི། ཅིག་ཤོས་སྤང་བྱ་ཕྱོགས་རེ་བ་རྣམ་པར་དག་བའི་རྒྱུ་ཙམ་ཡིན་པའི་ཕྱིར་རོ།

།དེ་དག་གི་དོན་ནི། ཐེག་པ་ཆེན་པོའི་སྒོམ་ལམ་དགུས་དྲི་མ་མཐའ་དག་གིས་གཉེན་པོ་བྱེད་པས་འབྲས་བུ་སངས་རྒྱས་ཀྱི་རྣམ་དག་ཀྱང་དྲི་མ་མཐའ་དག་དང་བྲལ་བའི་ཤིན་ཏུ་བ་དང༌། ཐེག་དམན་གྱི་སྒོམ་ལམ་དགུས་ནི། སྤང་བྱ་ཕྱོགས་རེ་བ་ཙམ་གྱི་གཉེན་པོ་བྱེད་ཅིང་མཐའ་དག་གིས་མི་བྱེད་པས་འབྲས་བུ་ཡང་དྲི་མ་ཕྱོགས་རེ་བ་ཙམ་དང་བྲལ་ཞིང་མཐའ་དག་དང་བྲལ་བ་མ་ཡིན་པས་རྣམ་དག་ཤིན་ཏུ་བ་མ་ཡིན་པར་གྲུབ་བོ། ། གཉིས་པ་ལ་གཉིས། རྩོད་པ་དང༌། ལན་ནོ། །དང་པོ་ནི། ཇི་ལྟར་སངས་རྒྱས་ཀྱི་རྣམ་དག་ཤིན་ཏུ་བ་ཡིན་ཏེ་མ་ཡིན་པར་ཐལ། དྲི་མ་མཐའ་དག་དང་བྲལ་བའི་སྤང་གཉེན་གྱི་གོ་རིམ་མི་འཐད་པའི་ཕྱིར་རོ། །ཞེ་ན། རྩོད་པ་འདི། ས་དགུ་ལ་ནི་ཆེན་པོ་ཡི། །ཞེས་སོགས་ལ་འཕྲོས་སོ། ཁ་ཅིག སངས་རྒྱས་རྣམ་ཀུན་ཤིན་ཏུ་བ། །ཞེས་པ་ལས་འཕྲོས་པར་འཆད་དོ། །གཉིས་པ་ལ་གཉིས་ལས། རྩ་བ་ནི། ཐེག་ཆེན་གྱི་སྒོམ་པའི་ལམ་ནི། ཁམས་གསུམ་གྱི་སྒྲིབ་པ་མཐའ་དག་གི་གཉེན་པོ་ཉིད་དུ་འདོད་པ་ཡིན་པས་སངས་རྒྱས་ཀྱི་རྣམ་དག་ཀྱང་ཤིན་ཏུ་བ་ཡིན་ནོ། ། （ ༡༠༣བ ） གཉེན་པོས་ཡུལ་ཇི་ལྟར་རྟོགས་ཤེ་ན། འཇལ་བྱེད་ཤེས་པ་དང༌། གཞལ་བྱ་དག་དོན་དམ་པར་མི་དམིགས་པར་མཉམ་པ་ཉིད་དུ་རྟོགས་པའོ། ། ཆོས་ཐམས་ཅད་མཉམ་པ་ཉིད་དུ་བསྟན་པ་དེ་ལ་གལ་ཏེ་ཤེས་པ་དང༌། ཤེས་བྱ་མཉམ་པ་ཉིད་དུ་མི་འཐད་པར་ཐལ། སྤང་བྱ་ཆེ་རིམ་ནས་འགག་པ་དང༌། གཉེན་པོ་ཆུང་རིམ་ནས་སྐྱེ་བ་ཡིན་པའི་ཕྱིར་ཞེ་ན། དོན་དམ་པར་རྟགས་མ་གྲུབ་ལ། ཀུན་རྫོབ་ཏུ་ཁྱབ་པ་མ་གྲུབ་བོ། །ཞེས་པའི་ཀླན་ཀ་སྤངས་པ་ཡི་སྒོ་ནས་མཉམ་པ་ཉིད་རྟོགས་པའི་ལམ་ནི་ཁམས་གསུམ་གྱི་དྲི་མ་མཐའ་དག་གི་གཉེན་པོར་གྲུབ་བོ༑ ༑ཞེས་པ་ནི། །ཉི་ཁྲི་སྣང་བ་དང༌། ཉི་ཁྲི་ལེའུ་བརྒྱད་མའི་དགོངས་པའོ། ། འགྲེལ་པ་ནི། ཤིན་ཏུ་བ་ཡིན་པར་རྣམ་པར་གཞག་གོ །གང་ན། སངས་རྒྱས་ཀྱི་རྣམ་པར་དག་པའོ། །རྒྱུ་མཚན་ནི། བྱང་སེམས་གྱི་སྒོམ་པའི་ལམ་རྣམ་དག་ཤིན་ཏུ་བའི་རྒྱུར་སྔར་ས་དགུ་ལ་ནི་ཞེས་སོགས་སུ་ཇི་སྐད་དུ་བསྟན་པ་དེ་ཁམས་གསུམ་གྱི་དྲི་མ་མཐའ་དག་གི་གཉེན་པོའི་ངོ་བོ་ཉིད་ཡིན་པའི་ཕྱིར་རོ།

།སྒོམ་ལམ་གྱི་ངོ་བོ་གང་ཞེ་ན། ཁམས་གསུམ་པའི་རྣམ་པ་ཅན་གྱི་ཤེས་པ་དང༌། ཤེས་བྱ་དག་བདེན་པར་མི་དམིགས་པ་ཉིད་ཀྱིས་མཉམ་པ་ཉིད་དུ་རྟོགས་པ་གང་ཡིན་པ་དེ་ཉིད་དོ། །གལ་ཏེ་དྲི་མ་མཐའ་དག་གི་གཉེན་པོར་ཇི་ལྟར་འགྲུབ་ཅེ་ན། ས་དགུ་ལ་ནི་ཞེས་སོགས་སུ་སྤང་གཉེན་གྱི་རིམ་པ་བསྟན་པ་དེ་ལ་ཀླན་ཀ་སྤངས་པའི་སྒོ་ནས་འགྲུབ་བོ། །ཀླན་ཀ་གང་ཞེ་ན། གཉེན་པོ་ནི་ཆེན་པོའི་ཆེན་པོ། ལ་སོགས་པ་ལ་མི་མཐུན་པའི་ཕྱོགས་ཀྱང་ཆེན་པོའི་ཆེན་པོ་ལ་སོགས་པ་དང༌། མི་མཐུན་པའི་ཕྱོགས་ནི་ཆུང་ངུའི་ཆུང་ངུ་ལ་སོགས་པ་ལ་གཉེན་པོ་ཡང་ཆུང་ངུའི་ཆུང་ངུ་ལ་སོགས་པར་རིགས་སོ་ཞེས་བྱ་བའི་ཀླན་ཀའོ། །སེལ་བྱེད་ཀྱང་གང་ཞེ་ན། དོན་དམ་པར་རྟགས་མ་གྲུབ་པ་དང༌། ཀུན་རྫོབ་ཏུ་གོས་ལ་ཆགས་པའི་དྲི་མ་ཕྲ་མོ་བསལ་བར་བྱ་བ་ལ་བཙོ་བླག་མཁན་ཆེ་ཐང་དུ་འབད་པའི་རྩོལ་བ་ཆེན་པོ་དགོས་ལ་དྲི་མ་རགས་པ་སེལ་བ་ལ་རྩོལ་བ་ཆུང་ངུས་ནུས་པའི་དཔེས་སོ། ། གསུམ་པ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་སོགས་སོ།། །།སྐབས་གསུམ་པ། གཞི་ཤེས་མཚོན་བྱེད་ཀྱི་ཆོས་དགུ་བཤད་པ། གསུམ་པ་ལ་གསུམ། འབྲེལ་དགོད་པས་མཚམས་སྦྱར། གཞི་ཤེས་ཀྱི་ཆོས་རྒྱས་པར་བཤད། སྐབས་བསྡུ་བའོ། །དང་པོ་ནི། འདི་ལས་ལོཙྪ་བ་དང༌། པཎྜི་ཏ་འབུམ་པ་ན་རེ། གཞི་ཤེས་རྒྱུ་ལ་ལམ་ཤེས་འབྲས་བུར་བཞེད་དེ། རྒྱུ་འབྲས་ཀྱི་མཚན་ཉིད་སྔ་ཕྱི་རྗེས་སུ་འགྲོ་ལྡོག་ངེས་པའི་ཕྱིར་རོ། །དེ་ཡང་གཞི་ཐམས་ཅད་ཡོངས་སུ་ཤེས་པ་མེད་ན། ལམ་ཡོངས་སུ་ཤེས་པ་མེད་ཅེས་ལྡོག་པ་དངོས་སུ་བརྗོད་པས། ཤུགས་ལ་གཞི་ཐམས་ཅད་ཤེས་པ་ཡོད་ན་ལམ་ལེགས་པར་ཡོངས་སུ་ཤེས་པ་འབྱུང་ཞེས་རྗེས་འགྲོ་འཕེན་པས་རྒྱུ་འབྲས་ཡིན་ནོ། ། འབྲས་བུ་སྔར་བསྟན་ནས་རྒྱུ་ཕྱིས་འཆད་པ་ནི་བཤད་པའི་གོ་རིམ་མོ། །ཞེས་བཞེད་དོ། །འབྲེ་ན་རེ། གཞི་ཐམས་ཅད་ཤེས་པ་ལམ་གྱི་གོལ་སར་ཤེས་པ་མེད་ན་ལམ་ཤེས་པ་དེའི་ཐུན་མོང་མ་ཡིན་པའི་རྒྱུར་ཤེས་པ་མེད་པས་ཞེས་པ་འདིའི་དོན་ཡིན་ནོ།

།ཞེས་གསུང་ངོ༌། །ཨར་ན་རེ། ས་བདུན་པ་མན་ཆད་ཀྱི་གཞི་ཐམས་ཅད་ཡོངས་སུ་ཤེས་པ་མེད་ན་ས་བརྒྱད་པ་ཡན་ （ ༡༠༤ན ） ཆད་ཀྱི་ལམ་ལེགས་པར་ཡོངས་སུ་ཤེས་པ་མེད་པས་ཞེས་རྒྱུ་འབྲས་སུ་སྟོན་པ་ཡིན་ནོ། །ཞེས་བཞེད་དོ། །ཡང་སེ་ལ་སོགས་པ་ཁ་ཅིག་ན་རེ། ཁྱབ་བྱེད་གཞི་ཐམས་ཅད་ཤེས་པ་མེད་ན། ཁྱབ་བྱ་ལམ་ལེགས་པར་ཤེས་པ་མི་འབྱུང༌། ཞེས་ཟེར་རོ། །དེ་དག་འཐད་མི་འཐད་དཔྱད་པ་ནི་ཚིག་མང་དུ་དོགས་ནས་མ་བྲིས་སོ། །གནས་པའི་དོན་ནི། ལམ་ཤེས་ཀྱི་འོག་ཏུ་ཐམས་ཅད་ཤེས་པ་ཉིད་འཆད་དེ། མི་མཐུན་པའི་ཕྱོགས་ཀྱི་གཞི་ཐམས་ཅད་ཡོངས་སུ་ཤེས་པ་མེད་པར་གཉེན་པོའི་ཕྱོགས་ཀྱི་ལམ་ལེགས་པར་ཡོངས་སུ་ཤེས་པ་མེད་པས་སོ། །རྒྱུ་མཚན་ནི། གཉེན་པོའི་ཕྱོགས་ཡོངས་སུ་ཤེས་པ་ནི་མི་མཐུན་པའི་ཕྱོགས་ཤེས་པ་ལ་རག་ལས་པའི་ཕྱིར་དང༌། གང་དང་གང་གིས་ཡང་དག་པའི་དོན་ཤེས་པ་ནི་དེ་དང་དེའི་ལྟར་སྣང་བཅད་པ་ལ་ལྟོས་པར་གསུང་རབ་སྤྱིའི་བརྡ་ཆད་ལས་འབྱུང་བའི་ཕྱིར་རོ། །འདིར་ཡང་དེ་ལྟར་ཀུན་ཤེས་ཉིད་ལུགས་ལ། །མི་མཐུན་གཉེན་པོའི་ཕྱོགས་དག་གི །རྣམ་པར་དབྱེ་བ་མ་ལུས་པ། །ཇི་སྐད་བཤད་པ་འདིར་ཤེས་བྱ། །ཞེས་ཐེག་དམན་གྱི་ལམ་དོར་བྱ་དང༌། བྱང་སེམས་ཀྱི་ལམ་འབྲས་བུ་དང་བཅས་པ་བླང་བྱར་བསྟན་ནས་གཞི་ཤེས་ཀྱི་སྦྱོར་བས་སྒོམ་པར་གསུངས་པའི་ཕྱིར་རོ། །དེ་སྐད་དུ་ཡང་ཚིག་གསལ་ལས། འདིར་གཞི་ཐམས་ཅད་ཡོངས་སུ་ཤེས་པ་ནི་མི་མཐུན་པའི་ཕྱོགས་ཡིན་ཏེ། དེ་མེད་པར་ལམ་ལེགས་པར་ཡོངས་སུ་ཤེས་པ་མེད་པས་ཞེས་བྱ་བ་ནི། གཉེན་པོ་མི་མཐུན་པའི་ཕྱོགས་ལ་ལྟོས་ཏེ་འཇོག་པ་ཉིད་དུ་བྱེད་ན། གང་གི་ཚེ་མི་མཐུན་པའི་ཕྱོགས་ཁོང་དུ་མ་ཆུད་པ་ན་འདི་གང་གི་གཉེན་པོར་གྱུར་པ་ག་ལ་ཞིག་ཤེས་པར་འགྱུར་ཞེས་དགོངས་པ་སྟེ། དེ་བས་ན་སློབ་དཔོན་དཔལ་སངས་རྒྱས་ཡེ་ཤེས་ཀྱི་ཞལ་སྔ་ནས་ཀྱང་འདི་མན་ཆད་ནི་ཐམས་ཅད་ཤེས་པ་ཉིད་ཀྱི་མཚན་ཉིད་དེ། བྱང་ཆུབ་གཞན་ཤེས་པར་བྱས་ནས་སྤང་བར་བྱ་དགོས་པའི་ཕྱྀར་རོ།

། ཞེས་བསྟན་ཏོ། །ཞེས་གསལ་བར་གསུངས་སོ། །དེས་ན་རྒྱ་འགྲེལ་དང་མི་མཐུན་པའི་མུན་སྤྲུལ་གྱི་བཤད་པ་ནི་དོར་བར་བྱའོ། །ཆ༡ སྲིད་མཐའ་དང་ཞི་མཐའ་ལ་མི་གནས་པའི་ལམ་ཤེས་བཤད་པ། གཉིས་པ་ལ་དྲུག གཞི་ཤེས་ཀྱི་རང་བཞིན་ཉེ་རིང་དུ་འཇོག་པའི་རྒྱུ་མཚན༑ སྤང་བྱ་དང་གཉེན་པོའི་རབ་དབྱེ། སྒོམ་ཚུལ་གྱི་སྦྱོར་བ། སྦྱོར་བའི་འབྲས་བུ། མཁྱེན་གསུམ་གྱི་མཇུག་བསྡུ་བའོ། །དང་པོ་ལ་གཉིས་ལས། རྩ་བ་ནི། མདོ་ལས། རབ་འབྱོར་གྱིས་གསོལ་བ། བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཀྱི་ཤེས་རབ་ཀྱི་ཕ་རོལ་ཏུ་ཕྱིན་པ་ནི་ཚུ་རོལ་གྱི་མཐར་མ་ལགས། ཞེས་པ་ནས། རབ་འབྱོར་དུས་གསུམ་གྱི་ཆོས་ཐམས་ཅད་མཉམ་པ་ཉིད་ཀྱི་ཕྱིར་རོ། །ཞེས་པའི་བར་གྱིས་ནི། ཤེས་པས་སྲིད་ལ་མི་གནས་པའི་དང༌། སྙིང་རྗེས་ཞི་ལ་མི་གནས་པའི་གཞི་ཤེས་བསྟན་ཏོ། །དེ་དག་གི་དོན་བསྡུས་ནས་སྟོན་པ་ནི། ཆོས་ཅན་དང༌། བསྒྲུབ་བྱ་དང༌། གཏན་ཚིགས་གསུམ་ལས༑ དང་པོ་ནི། ཤེས་རབ་ཕ་རོལ་ཕྱིན་པར་འདོད་ཅེས་པའོ། །གཉིས་པ་ནི། ཚུ་རོལ་ཕ་རོལ་མཐའ་ལ་མིན། །དེ་དག་བར་ན་མི་གནས་པ། །ཞེས་པའོ། ། གསུམ་པ་ནི། དུས་རྣམས་མཉམ་པ་ཉིད་ཤེས་ཕྱིར། །ཞེས་པའོ། །དེས་ན་གཉེན་པོ་གཞི་ཤེས་ཆོས་ཅན། འཁོར་འདས་བར་གསུམ་ལ་མཚན་མར་ （ ༡༠༤བ ） མི་འཛིན་པ་ཡིན་ཏེ། ཐབས་ཤེས་ཁྱད་པར་ཅན་གྱིས་ཟིན་པའི་སྒོ་ནས། དུས་གསུམ་བདེན་པའི་རང་བཞིན་མེད་པར་མཉམ་པ་ཉིད་དུ་ཤེས་པའི་ཕྱིར་ཞེས་པའོ༑ ༑འགྲེལ་པ་ལ་གཉིས། དངོས་བསྟན་བྱང་སེམས་ཀྱི་གཞི་ཤེས། ཤུགས་བསྟན་ཉན་རང་གི་གཞི་ཤེས་སོ། །དང་པོ་ནི། རྟེན། སངས་རྒྱས་དང་བྱང་ཆུབ་སེམས་དཔའ་རྣམས་ཀྱི་རྒྱུད་ལ་ཉེ་བར་གྱུར་པར་འདོད་པའི་ཤེས་རབ་ཀྱི་ཕ་རོལ་ཏུ་ཕྱིན་པ་གང་ཡིན་པ་དེ་ནི་ཆོས་ཅན། སྲིད་པ་དང་ཞི་བའི་མཐར་མི་གནས་པ་ཡིན་ནོ། །རྒྱུ་མཚན་ནི། ཤེས་རབ་ཀྱིས་ཚུ་རོལ་གྱི་མཐའ་འཁོར་བ་ལ་གོ་རིམ་བཞིན་དུ་རྟག་པའི་མཚན་ཉིད་རྒྱུན་མི་འཆད་དུ་འཇུག་པ་དང༌།

སྙིང་རྗེས་ཕ་རོལ་གྱི་མཐའ་མྱ་ངན་ལས་འདས་པ་ལ་ཕུང་པོ་རྒྱུན་ཆད་པའི་མཚན་ཉིད་དང་འཁོར་འདས་དེ་དག་གི་བར་ན་ཡང་མི་གནས་པས་སོ། །མི་གནས་པའི་དོན་ནི། འཁོར་བའི་ཉེས་དམིགས་རྟོགས་པའི་ཀུན་རྫོབ་པའི་ཤེས་རབ་དང༌། འཁོར་བ་བདེན་མེད་དུ་རྟོགས་པའི་དོན་དམ་པའི་ཤེས་རབ་ཀྱིས་འཁོར་བའི་མཐར་མི་གནས་ཏེ། འཁོར་བའི་བདེན་པ་གཉིས་ཀྱི་གནས་ལུགས་མཐོང་བའི་ཕྱིར་རོ། ། སྙིང་རྗེས་མྱང་འདས་ལ་མི་གནས་ཏེ། གཙོ་བོར་གཞན་གྱི་དོན་ལྷུར་ལེན་པ་ཡིན་པའི་ཕྱིར་རོ། །ཇི་སྐད་དུ། སྤྱོད་འཇུག་ལས། འདི་ལྟར་རྒྱུད་ནི་གོམས་གྱུར་པས། །གཞན་གྱི་སྡུག་བསྔལ་ཞི་དགའ་བ། །པད་མོའི་མཚོ་ལ་ངང་པ་བཞིན༑ ༑མནར་མེད་བར་ཡང་འཇུག་པར་འགྱུར། །སེམས་ཅན་རྣམ་པར་གྲོལ་བ་ན། །དགའ་བའི་རྒྱ་མཚོ་གང་ཡིན་པ། །དེ་ཉིད་ཀྱིས་ནི་ཆོག་མིན་ནམ། །ཐར་པ་འདོད་པས་ཅི་ཞིག་བྱ། །ཞེས་གསུངས་སོ། །འོ་ན་གཉེན་པོ་གཞི་ཤེས་སངས་རྒྱས་དང་བྱང་སེམས་ལ་ཉེ་བའི་རྒྱུ་མཚན་གང་ཞེ་ན། ཉེ་བ་ཡིན་ཏེ། གཟུགས་སོགས་དུས་གསུམ་པའི་ཆོས་རྣམས་བདེན་པའི་སྐྱེ་བ་མེད་པའི་རྣམ་པར་མཉམ་པ་ཉིད་དུ་རྟོགས་པས་སོ། །གཉིས་པ་ནི། ཉན་ཐོས་ལ་སོགས་པ་རང་གི་རྟོགས་པ་ཙམ་གྱི་ཤེས་རབ་ཀྱི་ཕ་རོལ་ཏུ་ཕྱིན་པ་ཆོས་ཅན། འཁོར་བ་དང་མྱ་ངན་ལས་འདས་པ་ལ་གནས་པ་ཡིན་པར་ཤེས་པར་བྱའོ། ། རྒྱུ་མཚན་ནི། སྤང་བྱའི་དངོས་པོ་དང་བླང་བྱའི་དངོས་པོ་མེད་པར་དམིགས་པ་སྟེ་ཞེན་པ་ཉིད་ཀྱིས་སོ། །དེའི་རྒྱུ་མཚན་ཡང་གཞན་དོན་ལྷུར་ལེན་པའི་སྙིང་བརྩེ་བ་དང༌། བདེན་མེད་རྟོགས་པའི་ཤེས་རབ་དང་བྲལ་བའི་ཕྱིར་རོ།། རྟགས་གྲུབ་སྟཻ། ཡང་དག་པའི་ཤེས་རབ་ཀྱི་ཕ་རོལ་ཏུ་ཕྱིན་པ་དང་རིང་བར་གྱུར་པས་སོ། །དེའི་རྒྱུ་མཚན་ཡང་དུས་གསུམ་གྱི་ཆོས་ཐམས་ཅད་ལ་བདེན་མེད་དུ་མཉམ་པ་ཉིད་དུ་ཤེས་པ་མེད་པའི་ཕྱིར་རོ། །གལ་ཏེ་ཚུ་རོལ་ཕ་རོལ་མཐའ་ལ་མིན༑ ༑ཞེས་སོགས་ཀྱི་སྐབས་སུ། ཉན་རང་གི་གཞི་ཤེས་མ་བསྟན་པའི་ཕྱིར་འདིར་འཆད་པ་སྐབས་སུ་མ་བབ་བོ་ཞེ་ན།

ཀུན་ཤེས་པ་ཉིད་ཀྱི་སྐབས་སུ་རྩ་ཚིག་འདིར་བྱང་སེམས་ཀྱི་ལམ་དངོས་སུ་བསྟན་པ་ལས་ལྡོག་སྟེ། ཉན་རང་གི་གཞི་ཤེས་ཤུགས་ལ་བསྟན་པས་སྐྱོན་མེད་དོ། །འདིར་ཉན་རང་རང་རྒྱུད་པའི་ལམ་འགའ་ཞིག་ཤུགས་ལས་དང༌། འགའ་ཞིག་ （ ༡༠༥ན ） དངོས་སུ་དང་འགའ་ཞིག་གཉིས་ཀའི་སྒོ་ནས་བསྟན་པར་རིག་པར་བྱ་སྟེ། ཇི་སྐད་དུ། འགྲེལ་ཆེན་ལས༑ ཀུན་ཤེས་པ་ཉིད་ཀྱི་སྐབས་སུ་ལྡོག་སྟེ་བསྟན་པས་ཉན་ཐོས་ལ་སོགས་པ་དུས་གསུམ་མཉམ་པ་ཉིད་དུ་ཤེས་པ་མེད་པའི་ཕྱིར་ཡང་དག་པའི་ཤེས་རབ་ཀྱི་ཕ་རོལ་ཏུ་ཕྱིན་པ་དང་རིང་བར་གྱུར་པ་ཡིན་པས་རང་གི་རྟོགས་པ་ཙམ་གྱི་ཤེས་རབ་ཀྱི་ཕ་རོལ་ཏུ་ཕྱིན་པ་སྙིང་བརྩེ་བ་དང༌། ཤེས་རབ་དང་བྲལ་བ་ཡིན་པའི་ཕྱིར། དངོས་པོ་དང་དངོས་པོ་མེད་པར་དམིགས་པ་ཉིད་ཀྱིས་འཁོར་བའམ་མྱ་ངན་ལས་འདས་པ་ལ་གནས་པ་ཡིན་པར་ཤེས་པར་བྱའོ། །དེ་བཞིན་དུ་འོག་མ་རྣམས་ལ་ཡང་ལ་ལར་ནི་རྗེས་སུ་འགྲོ་བའི་སྒོ་ནས། ལ་ལར་ནི་ལྡོག་པའི་སྒོ་ནས་ལ་ལར་ནི་གཉིས་ཀའི་སྒོ་ནས་སྟོན་པ་ཡིན་པར་ཤེས་པར་བྱའོ། །ཞེས་སོ། ། གཉིས་པ་ལ་གཉིས། རྩོད་པ་དང༌། ལན་ནོ། །དང་པོ་ནི། ཇི་ལྟར་ན་ཉན་ཐོས་དང་ལ་སོགས་པ་རང་སངས་རྒྱས་ལ་ཡང་དག་པའི་ཤེས་རབ་ཀྱི་ཕ་རོལ་ཏུ་ཕྱིན་པ་རིང་བ་དང༌། བྱང་ཆུབ་སེམས་དཔའ་དང༌། ལ་སོགས་པ་སངས་རྒྱས་ལ་ཅིག་ཤོས་ཉེ་བར་འགྱུར་ཏེ་མི་འགྱུར་བར་ཐལ། གཞིའི་གནས་ལུགས་རྟོགས་པ་དེ་ཡང་ཉན་རང་སོགས་ཐམས་ཅད་ལ་ཡོད་པ་ཉིད་མ་ཡིན་ནམ་སྟེ་ཡིན་པའི་ཕྱིར་རོ། ཁྱབ་པ་ཡོད་དེ། ཉེ་བའི་རྒྱུ་མཚན། དུས་གསུམ་མཉམ་པ་ཉིད་དུ་ཤེས་པ་ནི་གཞི་རྟེན་འབྲེལ་གྱི་དོན་རྟོགས་པ་ཁོ་ན་ཡིན་པའི་ཕྱིར་རོ། །དེ་ཡང་གང་ལས་ཤེས་ཤེ་ན། མགོན་པོ་ཀླུ་སྒྲུབ་ཀྱི་ལུགས་འཇིག་རྟེན་ལས་འདས་པར་བསྟོད་པ་ལས། རྟེན་ཅིང་འབྲེལ་བར་འབྱུང་བ་གང༌། །དེ་ཉིད་ཁྱོད་ནི་སྟོང་པར་བཞེད། །ཅེས་འབྱུང་བའི་ཕྱིར་རོ་ཞེ་ན། རྩོད་པ་འདི་མགོན་པོ་ཀླུ་སྒྲུབ་ཀྱི་ལུགས་ཚད་མར་ཁས་བླངས་ནས་ཉན་རང་གིས་ཆོས་ཀྱི་བདག་མེད་མ་རྟོགས་པར་བཤད་པ་མི་འཐད་དོ་ཞེས་རྩོད་པ་ཡིན་ནོ།

། ལན་གྱིས་ཀྱང་ཉན་རང་གིས་ཆོས་ཀྱི་བདག་མེད་མ་རྟོགས་པར་བསྟན་པ་ནི་ཆོས་ཀྱི་བདག་མེད་རྟོགས་པར་མི་ནུས་པའི་གདུལ་བྱ་གཞན་གྱི་ངོར་བསྟན་པ་ཡིན་ལ། རང་ལུགས་ལ་ཉན་རང་གིས་ཆོས་ཀྱི་བདག་མེད་མ་རྟོགས་པར་བཞེད་པ་ནི་མ་ཡིན་ནོ། །སྐབས་འདིའི་གཞུང་རྣམས་ཉན་རང་གིས་ཆོས་ཀྱི་བདག་མེད་མ་རྟོགས་པའི་ལུགས་སུ་མི་སྦྱོར་བ་ནི་གཞུང་གི་ཚིག་དོན་ལ་མ་ཞུགས་སོ། །ཆ༢ འབྲས་ཡུམ་ལ་རིང་བ་དང་ཉེ་བའི་གཞི་ཤེས་བཤད་པ། གཉིས་པ་ལ་གཉིས་ལས། རྩ་བ་ནི། མདོ་ལས། རབ་འབྱོར་གྱིས་གསོལ་བ། བཅོམ་ལྡན་འདས་གལ་ཏེ་ཐེག་པ་ཆེན་པོའི་རིགས་ཀྱི་བུའམ་རིགས་ཀྱི་བུ་མོ་ཐབས་མི་མཁས་པས་ཞེས་པ་ནས་ཤེས་རབ་ཀྱི་ཕ་རོལ་ཏུ་ཕྱིན་པ་འདོར་པར་བགྱིད། རིང་དུ་བྱེད་པར་འགྱུར་རོ། །ཞེས་པའི་བར་ནི་ཐབས་མ་ཡིན་པས་རིང་བའོ། །རབ་འབྱོར་གྱིས་གསོལ་བ། ཞེས་པ་ནས་ངོ་མཚར་ཆེའོ་ཞེས་པའི་བར་གྱིས་ནི་ཐབས་ཀྱིས་རིང་བ་མ་ཡིན་པའོ། །དེ་དག་གི་དོན་ནི། ཤུགས་བསྟན་ཐེག་དམན་གྱི་གཞི་ཤེས་དེ་ནི་ཆོས་ཅན། རྣམ་མཁྱེན་གྱི་ཐུན་མོང་མ་ཡིན་པའི་རྒྱུ་མ་ཡིན་ཏེ། རྣམ་མཁྱེན་སྒྲུབ་པའི་ཐབས་ཀྱིས་ཟིན་པ་མ་ཡིན་པས་འབྲས་ཡུམ་ལ་རིང་བ་ཡིན་པའི་ཕྱིར། རྟགས་གྲུབ་སྟེ། བདེན་པའི་མཚན་མར་དམིགས་པའི་མཚན་འཛིན་གྱིས་བཅིངས་པའི་སྒོ་ནས་སོ། །དངོས་བསྟན་བྱང་སེམས་ཀྱི་གཞི་ཤེས་དེ་ནི་ཆོས་ཅན། རྣམ་མཁྱེན་གྱི་ཐུན་མོང་མ་ཡིན་པའི་རྒྱུ་ཡིན་ཏེ། རྣམ་མཁྱེན་

（ ༡༠༥བ ） སྒྲུབ་པའི་ཐབས་ལ་མཁས་པ་ཡི་སྒོ་ནས་འབྲས་ཡུམ་ལ་ཡང་དག་པར་ཉེ་བ་ཉིད་དུ་བཤད་པའི་ཕྱིར་རོ། ། འགྲེལ་པ་ལ་གསུམ། ཐེག་དམན་རིང་བ་དང༌། ཐེག་ཆེན་ཉེ་བར་བསྟན་པ་དང༌། དེ་དག་གི་དོན་བསྡུ་བའོ། །དང་པོ་ནི། ཉན་རང་དེ་དག་ལ་རྒྱལ་བའི་ཡུམ་རིང་བར་གྱུར་ཏོ། །རྒྱུ་མཚན་ནི། ཉན་ཐོས་ལ་སོགས་པ་དངོས་པོའི་དོན་དམ་པའི་ངོ་བོ་མི་ཤེས་པ་རྣམས་ལ་མཉམ་པ་ཉིད་ཀྱི་ཡེ་ཤེས་དེ་མེད་དེ་དེའི་ཕྱིར་རོ༑ ༑རྟགས་གྲུབ་སྟེ། གཟུགས་སོགས་ཀྱི་དངོས་པོ་བདེན་པའི་མཚན་མ་དང་ལྡན་པར་རྟོགས་པ་སྟེ་ཞེན་པའི་འཆིང་བ་དང་ལྡན་པས་སོ། །དཔེར་ན་སྒྱུ་མ་མཁན་གྱིས་སྤྲུལ་པའི་རྟ་གླང་གི་དངོས་པོ་སྣང་བ་ལ་རྟ་གླང་དེའི་རང་གི་ངོ་བོ་མེད་པར་མི་ཤེས་པས་རྟ་གླང་གི་དངོས་པོར་མངོན་པར་ཞེན་པ་ཉིད་ཀྱིས། །རྟ་གླང་གི་ངོ་བོ་ཉིད་མེད་པར་མི་སྣང་བ་བཞིན་དུའོ། །རྟགས་གྲུབ་སྟེ། ཕྱིའི་རྐྱེན་སྟོང་ཉིད་སྟོན་པའི་དགེ་བའི་བཤེས་གཉེན་ལ་སོགས་པ་དང་ནང་གི་རྐྱེན་ཐབས་མཁས་པ་དང་བྲལ་བའི་ཕྱིར་རོ། ། གཉིས་པ་ནི། བྱང་སེམས་དེ་དག་ལ། ཡུམ་འདི་ཡང་དག་པར་ཉེ་བར་གྱུར་ཏེ། རྒྱུ་མཚན་ནི། བྱང་སེམས་རྣམས་པ་ལ་ནི། གཟུགས་ལ་སོགས་པའི་ཆོས་བདེན་མེད་དུ་ཡོངས་སུ་ཤེས་པ་དེ་ཉིད་མཉམ་པ་ཉིད་བདེན་པའི་སྤྲོས་བྲལ་དུ་ཡོངས་སུ་ཤེས་པ་ཡིན་ཏེ། རྒྱུ་མཚན། དེའི་ཕྱིར་རོ། །རྟགས་གྲུབ་སྟེ། གཟུགས་སོགས་ལ་བདེན་པའི་དངོས་པོར་མངོན་པར་ཞེན་པའི་འཁྲུལ་བའི་མཚན་མ་བསལ་བའི་ཕྱིར་རོ། །དཔེ་ནི་སྔར་གྱི་སྒྱུ་མ་མཁན་སོགས་ལས་ལྡོག་སྟེ་སྦྱར་རོ། །རྟགས་གྲུབ་སྟེ། བྱང་ཆུབ་སེམས་དཔའ་དུས་རིང་མོ་བསྐལ་བ་གྲངས་མེད་པ་ཞིག་ནས་ཕྱིའི་རྐྱེན་ཐེག་ཆེན་དགེ་བའི་བཤེས་གཉེན་ཡང་དག་པར་མགུ་བར་བྱས་པའི་མན་ངག་ཕྱིན་ཅི་མ་ལོག་པ་ཅན་དང་ལྡན་ཞིང༌། ནང་གི་རྐྱེན་བདེན་པ་གཉིས་ལ་བརྟེན་པའི་ཐོས་པ་དང་ལ་སོགས་པ་བསམ་པ་དང་སྒོམ་པའི་ཤེས་པ་སྐྱེ་བའི་ཐབས་ལ་མཁས་པས་སོ།

།ཆ༣ མི་མཐུན་ཕྱོགས་དང་གཉེན་པོའི་གཞི་ཤེས་བཤད་པ། གསུམ་པ་ནི། ཐབས་མ་ཡིན་པས་ནི་ཞེས་སོགས་སོ། །གསུམ་པ་ནི། མདོ་ལས། དེ་ནས་ཚེ་དང་ལྡན་པ་ཤ་རིའི་བུས་ཚེ་དང་ལྡན་པ་རབ་འབྱོར་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་རབ་འབྱོར་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ། ཆགས་པ་དང་བཅས་པ་ནི་གང་མ་ཆགས་པ་དང་བཅས་པ་ནི་གང་ཡིན་ཞེས་པ་ནས་ཆོས་ཐམས་ཅད་མི་དམིགས་པར་བྱ་བའི་ཕྱིར་ཤེས་རབ་ཀྱི་ཕ་རོལ་ཏུ་ཕྱིན་པ་ནི་བྱེད་པ་མེད་པའོ། །ཞེས་པའི་བར་གྱིས་ནི་མི་མཐུན་ཕྱོགས་དང་གཉེན་པོའི་གཞི་ཤེས་བསྟན་ཏོ། །དེ་དག་གི་དོན་བསྡུས་ནས་སྟོན་པ་ལ་གསུམ། གཞི་ལམ་ལ་མཚན་འཛིན་གྱི་སྤང་གཉེན་དང༌། འབྲས་བུ་ལ་མཚན་འཛིན་གྱི་སྤང་གཉེན་དང༌། མཇུག་བསྡུ་བའོ། །དང་པོ་ལ་གཉིས། སྤང་བྱ་དང༌། གཉེན་པོའོ། ། དང་པོ་ལ་གསུམ་ལས། སྔ་འགྲེལ་ནི། དེ་ལྟར་ཞེས་སོགས་སོ། །རྩ་བ་ནི༑ གཟུགས་སོགས་ཕུང་པོ་སྟོང་ཉིད་ལ། །སྤྱོད་པའི་འདུ་ཤེས་མི་མཐུན་ཕྱོགས༑ ༑ཞེས་གཞན་གཉིས་ལ་ཡང་སྦྱར་ཏེ། གཟུགས་ལ་སོགས་པའི་ཕུང་པོ་གཞིའི་ཆོས་ལ་གང་ཟག་གི་བདག་གིས་སྟོང་པ་ཉིད་ （ ༡༠༦ན ） ལ་མཚན་མར་འདུ་ཤེས་པ་དང༌། འདས་མ་འོངས་དུས་གསུམ་དུ་གཏོགས་པའི་ཆོས་རྣམས་ལ་མཚན་མར་འདུ་ཤེས་པ་དང༌། སྦྱིན་པ་ལ་སོགས་པའི་བྱང་ཆུབ་ཀྱི་ཕྱོགས་རྣམས་ལ་སྤྱོད་ཅིང་དམིགས་པའི་འདུ་ཤེས་སོ། །འགྲེལ་པ་ནི། གཟུགས་ལ་སོགས་པ་དུས་གསུམ་པའི་ཆོས་མི་རྟག་སོགས་བདེན་པའི་དངོས་པོར་མ་གྱུར་པ་ཐམས་ཅད་ལ། དངོས་པོར་དམིགས་པ་ཉིད་ཀྱིས་མུ་སྟེགས་བྱེད་གཞན་གྱིས་ཀུན་བཏགས་པའི་བདག་ལ་སོགས་པ་སྟོང་པ་ཉིད་དུ་ལྟ་བ་དང༌། སོ་སྐྱེའི་རྒྱུད་ཀྱི་སྦྱིན་སོགས་ཟག་པ་དང་བཅས་པ་དང༌། མི་སློབ་ལམ་གྱི་སྦྱིན་སོགས་ཟག་པ་མེད་པ་དང༌༑ མཐོང་སྒོམ་གྱི་སྦྱིན་སོགས་གཉིས་ཀའི་ངོ་བོ་བདེན་པའི་དངོས་པོར་མ་གྱུར་པ་ཐམས་ཅད་ལ་ལམ་གྱི་དངོས་པོར་དམིགས་པ་ཉིད་ཀྱིས།

སྒྲུབ་པའི་འདུ་ཤེས་ནི་ཆོས་ཅན། བདག་འཛིན་སོགས་དེ་དག་གི་གཉེན་པོ་ཡིན་ན་ཡང་བྱང་སེམས་ལམ་གྱི་མི་མཐུན་པའི་ཕྱོགས་ཡིན་ནོ། །རྒྱུ་མཚན་ནི། དེས་སྤང་བར་བྱ་བ་ཡིན་པའི་ཕྱིར་རོ། །རྟགས་གྲུབ་སྟེ། བདེན་མེད་ལ་ཕྱིན་ཅི་ལོག་ཏུ་ཞུགས་པའི་བདེན་འཛིན་ཉིད་ཀྱིས་བཅིངས་པ་ཡིན་པའི་ཕྱིར་རོ། ། གཉིས་པ་ལ་གསུམ་ལས། སྔ་འགྲེལ་ནི། བྱང་ཆུབ་ཞེས་སོགས་སོ། །རྩ་བ་ནི། སྦྱིན་པ་ལ་སོགས་པ་ཕ་རོལ་ཏུ་ཕྱིན་པ་དྲུག་ལ་འཁོར་གསུམ་དུ་ངར་འཛིན་པ་མེད་པར་རྟོགས་པ་དེ་ལ་བདག་ཉིད་སྦྱོར་བ་དང་གཞན་དག་དེ་ལ་སྦྱོར་བར་བྱེད་པ་དང༌། ཡང་དག་པར་ལེན་དུ་གཞུག་པར་བྱའོ། །དེ་ནི་རང་གཞན་གྱི་ཆགས་པའི་མཐའ་ཐམས་ཅད་འགོག་པའོ། །འགྲེལ་པ་ནི། འཁོར་གསུམ་གྱི་དྲི་མ་རྣམ་པར་དག་པས་སྦྱིན་པ་ལ་སོགས་པ་ལ་འཁོར་གསུམ་གྱི་དངོས་པོ་བདེན་པར་གྲུབ་པའི་བདག་མེད་པར་རྟོགས་པས། རང་སྦྱིན་སོགས་ལ་གནས་ནས་གཞན་དེ་ལ་སྦྱོར་བའི་གཉེན་པོ་གཞི་ཤེས་ནི་ཆོས་ཅན། རྣམ་པ་ཐམས་ཅད་དུ་གཉེན་པོ་ཡིན་ཏེ། གནས་སྐབས་ཐམས་ཅད་དུ་བྱང་སེམས་ཀྱིས་བླང་བར་བྱ་བ་ཡིན་པའི་ཕྱིར་རོ། །རྟགས་གྲུབ་སྟེ། བདེན་མེད་ལ་ཡང་དག་པར་ཞུགས་པའི་ཐབས་ཤེས་ཁྱད་པར་ཅན་དང་ལྡན་པའི་ལམ་ཡིན་པའི་ཕྱིར་དང༌། མཚན་འཛིན་གྱི་ཆགས་པའི་ཚོགས་ཀྱི་གནས་ཐམས་ཅད་བཀག་པས་སོ། ། གཉིས་པ་ལ་བཞི། ཆགས་པའི་ངོ་བོ། ཆགས་པའི་རྒྱུ་མཚན། ཆགས་པའི་གཉེན་པོ། རྒྱུ་མཚན་ལས་འཕྲོས་པའི་དོན་ནོ། །དང་པོ་ལ་གཉིས་ལས། རྩ་བ་ནི། རྒྱལ་ལ་སོགས་ལ་ཆགས་པ་ཕྲ། ཞེས་པ་སྟེ། དེ་བཞིན་གཤེགས་པ་ལ་མཚན་མར་དམིགས་པའི་ཆགས་པའོ། །འགྲེལ་པ་ནི། དེ་བཞིན་གཤེགས་པ་ལ་སོགས་པ་ལ་མཚན་མར་ཡིད་ལ་བྱས་ཏེ་ཕྱག་འཚལ་བ་དང་བསྟོད་པ་ལ་སོགས་པ་ནི་བྱང་སེམས་ལམ་གྱི་མི་མཐུན་པའི་ཕྱོགས་ཡིན་ནོ། །གལ་ཏེ་དེ་ནི་མ་ཡིན་ཏེ། མ་དད་པ་ལ་སོགས་པའི་གཉེན་པོ་ཡིན་པའི་ཕྱིར་རོ་ཞེ་ན། བསོད་ནམས་ཀྱི་ཚོགས་ཀྱི་རྒྱུ་ཡིན་པ་ཉིད་ཀྱིས་མ་དད་པ་སོགས་འགའ་ཞིག་གི་གཉེན་པོ་ཡིན་མོད་ཀྱི་འོན་ཀྱང་རྣམ་པ་ཐམས་ཅད་དུ་སྤང་བྱའི་ས་བོན་གྱི་གཉེན་པོ་མ་ཡིན་ཏེ།

ཆགས་པ་སྟེ་མངོན་ཞེན་ཕྲ་མོའི་ངོ་བོ་ཉིད་ཀྱིས་སོ། ། གཉིས་པ་ལ་གསུམ་ལས། སྔ་འགྲེལ་ནི། ཆགས་པ་ཕྲ་མོ་ （ ༡༠༦བ་ ） མི་མཐུན་པའི་ཕྱོགས་ཡིན་པའི་རྒྱུ་མཚན་ཇི་ལྟར་ཞེ་ན་ཡང་ནི་ངོ་བོར་མ་ཟད་རྒྱུ་མཚན་ཡང་ཞེས་པའི་དོན་ཏོ། །རྩ་བ་ནི། ཆོས་ཀྱི་ལམ་སྟེ་རང་བཞིན་ནི་ཆོས་ཅན། ཟབ་པ་ཉིད་ཡིན་ཏེ། དོན་དམ་པར་རང་བཞིན་གྱིས་དབེན་པ་དེ་ཁོ་ན་ཉིད་ཡིན་པའི་ཕྱིར་རོ། འགྲེལ་པ་ནི། དེ་བཞིན་གཤེགས་པ་ལ་མཚན་མར་དམིགས་པ་ཡང་བྱང་སེམས་ལམ་གྱི་མི་མཐུན་པའི་ཕྱོགས་ཡིན་ནོ། །རྒྱུ་མཚན་གང་གི་ཕྱིར་ཞེ་ན༑ ཆོས་རྣམས་ཀྱི་རང་བཞིན་དེ་དག་ཟབ་པ་ཡིན་པ་དེའི་ཕྱིར་རོ། །རྟགས་གྲུབ་སྟེ༑ ཆོས་རྣམས་ཀྱི་རིགས་རྣམས་དོན་དམ་པར་ངོ་བོ་ཉིད་ཁོ་ནས་སྟོང་པས་སོ།། གསུམ་པ་ལ་གསུམ་ལས། སྔ་འགྲེལ་ནི། འོ་ན་ཆགས་པ་ཕྲ་མོ་དེ་ཇི་ལྟར་སྤངས་ཤེ་ན༌། རྩ་བ་ནི། ཆོས་རྣམས་བདེན་པའི་རང་བཞིན་མེད་པར་རང་བཞིན་གཅིག་པར་ཤེས་པས་ནི་ཆགས་པ་སྤོང་བ་ཡིན་ནོ། །འགྲེལ་པ་ནི་གཟུགས་ལ་སོགས་པ་ཆོས་ཐམས་ཅད་དོན་དམ་པར་རང་བཞིན་གཅིག་པ་ཁོ་ན་སྟེ། འདི་ལྟ་ཏེ་དོན་དམ་པར་རང་བཞིན་མེད་པའོ། །ཞེས་ཡུལ་ཅན་ཤེས་པ་དང༌། ཡུལ་ཤེས་བྱ་དག་བདེན་པའི་རང་བཞིན་མེད་པར་མཉམ་པ་ཉིད་དུ་གཅིག་པར་ཡོངས་སུ་ཤེས་པས་མཉམ་བཞག་བར་ཆད་མེད་ལམ་ཆོས་ཅན། མཚན་འཛིན་གྱི་ཆགས་པ་ཕྲ་མོ་སྤོང་བའི་གཉེན་པོ་ཡིན་ཏེ། དེ་འཇོམས་བྱེད་ཡིན་པའི་ཕྱིར་རོ། བཞི་པ་ལ་གཉིས། ཟབ་པ་དང་རྟོགས་དཀའ་བའི་རྒྱུ་མཚན་ནོ། །དང་པོ་ལ་གསུམ་ལས། སྔ་འགྲེལ་ནི༑ ཡང་ཇི་ལྟར་ཞེས་སོགས་སོ། །རྩ་བ་ནི། ཆོས་རྣམས་ཀྱི་རང་བཞིན་དེ་ནི་ཆོས་ཅན༑ ཟབ་པ་ཡིན་ཏེ། འཇིག་རྟེན་པའི་བློས་མཐོང་བ་ལ་སོགས་པ་བཀག་པའི་སྒོ་ནས་རྟོགས་པར་དཀའ་བར་བཤད་པའི་ཕྱིར་རོ། །འགྲེལ་པ་ནི། རང་བཞིན་དེ་ཟབ་པ་ཉིད་ཡིན་ནོ། །རང་བཞིན་དེ་རྟོགས་པར་དཀའ་བ་ཉིད་དུ་མདོ་ལས་བཤད་པ་དེའི་ཕྱིར་རོ། །རྒྱུ་མཚན་གང་གི་ཕྱིར་ན། མིག་ལ་སོགས་པའི་རྣམ་པར་ཤེས་པ་ཐམས་ཅད་ཀྱི་དམིགས་པའི་དོན་བསལ་བས་སོ།

། གཉིས་པ་ལ་གསུམ་ལས། སྔ་འགྲེལ་ནི། ཡང་དེ་ལྟར་ཞེས་སོགས་སོ།། རྩ་བ་ནི། རང་བཞིན་དེ་ནི་ཆོས་ཅན། བསམ་གྱིས་མི་ཁྱབ་པར་འདོད་དོ། །རྟོག་གེའི་བློས་གཟུགས་ལ་སོགས་པ་ནས་མ་འདྲེས་པའི་བར་མི་ཤེས་པའི་ཕྱིར་རོ། ། འགྲེལ་པ་ནི། རང་བཞིན་དེ་ནི་ཆོས་ཅན། རྟོགས་པར་དཀའ་བ་ཉིད་ཡིན་ནོ། ། རྟོག་གེའི་བློས་བསམ་པ་ལས་འདས་པ་ཉིད་དུ་འདོད་པ་དེའི་ཕྱིར་རོ། །རྒྱུ་མཚན་གང་གི་ཕྱིར་ཞེ་ན། རྟོག་གེའི་བློས། གཟུགས་ལ་སོགས་པ་ནས། སངས་རྒྱས་ཀྱི་ཆོས་མ་འདྲེས་པའི་རྣམ་པའི་བར་གྱི་རང་བཞིན་ཡོངས་སུ་མི་ཤེས་པས་སོ། ། གསུམ་པ་ལ་གསུམ་ལས། སྔ་འགྲེལ་ནི། དེ་ལྟར་ཞེས་སོགས་སོ། །རྩ་བ་ནི། ཤེས་པར་བྱའོ། །གང་ན་མི་མཐུན་གཉེན་པོའི་ཕྱོགས་དག་གི །རྣམ་པར་དབྱེ་བ་མ་ལུས་པའོ། །གང་དུ་ན། ཀུན་ཤེས་པ་ཉིད་ཀྱི་ལུགས་ལ་སྟེ་སྐབས་སུའོ། །ཇི་ལྟར་ན་སྔར་ཇི་སྐད་བཤད་པའི་ཚུལ་དེ་ལྟར་སྐབས་འདིར་རོ། །འགྲེལ་པ་ནི། ཤེས་པར་བྱའོ། །གང་ན་མི་མཐུན་པའི་ཕྱོགས་དང་གཉེན་པོའི་རབ་ཏུ་དབྱེ་བའོ།། གང་དུ་ན། ཐམས་ཅད་ཤེས་པ་ཉིད་ཀྱི་སྐབས་སུ་མི་མཐུན་ཕྱོགས་ནི་གོ་རིམ་བཞིན་ （ ༡༠༧ན ） དུ་ཉན་ཐོས་ལ་སོགས་པའི་ལམ་དང་གཉེན་པོ་ནི་བྱང་ཆུབ་སེམས་དཔའ་རྣམས་ཀྱི་ལམ་ཡིན་ནོ། །དེ་ཡང་སྔར་གྱི་རྒྱུ་མཚན་དེ་ལྟར་བཤད་པའི་ཚུལ་གྱིས་སོ། །ཆ༤ བྱང་སེམས་ཀྱི་སྦྱོར་བ་དང་དེའི་མཉམ་ཉིད་བཤད་པ། བཞི་པ་ལ་གཉིས། སྦྱོར་བའི་དབྱེ་བ་དང༌། སྦྱོར་བའི་མཉམ་ཉིད་དོ། ། དང་པོ་ལ་གསུམ་ལས། སྔ་འགྲེལ་ནི། དེ་ལྟར་ཞེས་སོགས་སོ། ཁ་ཅིག་དངོས་བསྟན་གཞི་ཤེས་ཀྱི་སྦྱོར་བ་ནི་བྱང་སེམས་ཀྱི་སྦྱོར་ལམ་ཁོ་ནར་འདོད་དེ། སྦྱོར་བའི་ལམ་ནི་ཞེས་གསུངས་པའི་ཕྱིར་དང༌། འདིར་བསྟན་སྦྱོར་བ་དང་གཞི་ཤེས་མཐོང་ལམ་རྒྱུ་འབྲས་དོན་གྱི་རིམ་པས་བསྟན་པའི་ཕྱིར་རོ། །དེ་སྐད་དུ་ཡང༌། ཤེར་འབྱུང་བློ་གྲོས་ཀྱིས། ནུས་པའི་རྒྱུ་སྦྱོར་བ་རྣམ་པ་བཅུ་ཡོད་ན་འབྲས་བུ་མཐོང་བའི་ལམ་འབྱུང་བས་ཞེས་བཤད་པ་དང༌།

སྦྱོར་བའི་མཉམ་པ་ཉིད་སོ་སོར་རྟོགས་ནས་མཐོང་བའི་ལམ་སྒོམ་དགོས་ཞེས་འབྱུང་བས་སོ་ཞེ་ན། དེ་ལྟར་ནི་མ་ངེས་ཏེ། ལས་དང་པོ་པ་དེ་ལྟར་གདམ་ངག་ཐོབ་པ་ལ་ངེས་པར་འབྱེད་པའི་ཡན་ལག་འབྱུང་བས་ཞེས་གསུངས་པས། གདམ་ངག་ཚོགས་ལམ་ཁོ་ནར་བཞག་དགོས་པར་འགྱུར་བ་དང༌། གོ་ཆའི་སྒྲུབ་པ་ཡང་ཐེག་ཆེན་གྱི་མཐོང་ལམ་ཡན་ཆད་ན་མེད་པར་འགྱུར་ཏེ། དེ་ལྟར་གོ་བགོས་པ་ལ་འཇུག་པ་འབྱུང་བས་ཞེས་གསུངས་པའི་ཕྱིར་རོ། །དེས་ན་འདིར་བསྟན་སྦྱོར་བ་འདི་ནི་ཇི་སྲིད་གཟུགས་སོགས་ལ་མངོན་ཞེན་གྱི་དྲི་མ་ཡོད་པ་དེ་སྲིད་དུ་དེའི་གཉེན་པོར་སྒོམ་དགོས་པས་ཐེག་ཆེན་གྱི་ཚོགས་ལམ་ནས་ས་བཅུ་པའི་བར་ལའོ། །དེའི་ཕྱིར་ཁ་ཅིག་ས་བདུན་པའི་བར་དུ་འཇོག་པ་ཡང་མི་འཐད་དོ། །རྩ་བ་ནི། མདོ་ལས། རབ་འབྱོར་གྱིས་གསོལ་བ། བཅོམ་ལྡན་འདས་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པས་ཇི་ལྟར་སྤྱད་པར་བགྱི། ཞེས་པ་ནས། ཆོས་ཐམས་ཅད་སྤྲུལ་པ་ལྟ་བུའི་བར་དུ་ཡོངས་སུ་ཤེས་པར་འགྱུར་བ་ཡིན་ནོ། ། ཞེས་པའི་བར་གྱི་སྦྱོར་བ་བསྟན་ཏོ། ། དེ་དག་གི་དོན་བསྡུས་ནས་སྟོན་པ་ནི། འཕགས་པ་ལྟར་ན། ཡུལ་དང༌། ངོ་བོ་དང༌། འབྲས་བུ་དང༌། ཕན་ཡོན་དང༌། ཤེས་བྱ་རྟོགས་པའི་སྒོ་ནས་དབྱེ་བ་སྟེ་ལྔར་རིག་པར་བྱ་སྟེ། དེ་ལ་དང་པོ་ནི། གཟུགས་སོགས་ཞེས་པ་ནས་སྦྱོར་བ་དང༌༑ ཞེས་པའི་བར་རོ། །གཉིས་པ་ནི། མི་འགྱུར་ཞེས་པ་ནས་འབྲས་ཐོབ་པས་ཞེས་པའི་བར་རོ། །གསུམ་པ་ནི། འབྲས་ཡོད་ཅེས་པ་རྐང་པ་གཅིག་དང༌། བཞི་པ་ནི། གཞན་ལ་ཞེས་པ་རྐང་པ་གཅིག་དང༌། ལྔ་པ་ནི། སྣང་བ་ཞེས་པ་གཅིག་གོ །སློབ་དཔོན་སེང་གེ་བཟང་པོ་ལྟར་ན། སྦྱོར་བའི་ཡུལ་དང༌། ངོ་བོ་དང༌༑ རྣམ་པ་སྟེ་གསུམ་དུ་མཛད་དོ། །དེ་ལ་དང་པོ་གཉིས་ནི། གཟུགས་སོགས་ཞེས་པ་ནས། སྣང་བ་རྣམ་བདུན་ཤེས་བྱེད་དོ། །ཞེས་པའི་བར་ཏེ། སྒྲོ་འདོགས་གཅད་པར་བྱ་བའི་ཡུལ་བཅུ་གསུངས་པས། བྱ་དཀའ་རྣམ་གསུམ་ལ་བྱ་དཀའ་བའི་སྦྱོར་བ་ཞེས་གཅིག་ཏུ་བྱས་ནས་སྦྱོར་བ་རྣམ་པ་བཅུའོ།

།རྣམ་པ་ནི། གཟུགས་ལ་སོགས་ལ་བརློམ་མེད་པ། །རྣམ་བཞི་དེ་ཡི་མཉམ་པ་ཉིད། །ཅེས་པས་སྟོན་ཏོ། །དེས་ན་གཞི་ཤེས་ཀྱི་སྦྱོར་བ་དབྱེ་གཞི། དབྱེ་ངོ་རྣམ་པ་བཅུ། འབྱེད་པའི་རྒྱུ་མཚན་ནི། ཡུལ་བཅུར་ཡོད་པའི་སྒོ་ནས་སོ། །བཅུ་པོ་གང་ཞེ་ན། གཟུགས་སོགས་ལ་དོན་ （ ༡༠༧བ ） དམ་པར་སྤྱོད་པ་བཀག་པའི་སྦྱོར་བ་དང༌། ཞེས་པ་ཀུན་ལ་སྦྱར་རོ། །གཟུགས་སོགས་དེ་མི་རྟག་པ་ལ་སོགས་པ་ལ་དང༌། གཟུགས་སོགས་དེ་མ་རྫོགས་པ་དང་རབ་ཏུ་རྫོགས་པ་ལ་དང༌། དེའི་དོན་ནི། གཟུགས་ལ་སོགས་པ་ལ་རྣམ་པ་གསུམ་སྟེ། ཀུན་བཏགས་པ་དང༌། རྣམ་པར་བཏགས་པ་དང༌། ཆོས་ཉིད་ཀྱི་གཟུགས་ལ་སོགས་པའོ། །དང་པོ་ནི། བྱིས་པ་རྣམས་ཀྱིས་གཟུགས་སོགས་སུ་མངོན་པར་ཞེན་པ་སྟེ་སྒྲོ་བཏགས་པའི་རང་བཞིན་ཏེ་ཀུན་བཏགས་སོ། །གཉིས་པ་ནི། དེ་ལྟར་སྒྲོ་བཏགས་པའི་དོན་གྱིས་དབེན་པའི་རྟེན་འབྱུང་སྒྱུ་མ་ལྟ་བུ་སྟེ་གཞན་དབང་ངོ༌། །གསུམ་པ་ནི། གཟུགས་སོགས་སྒྱུ་མ་ལྟ་བུ་དེ་ཉིད་མཐའ་གང་དུ་ཡང་མི་གནས་པའི་སྟོང་པ་ཉིད་དེ་ཡོངས་གྲུབ་བོ། །དེ་ལ་རྣམ་བཏགས་ཀྱི་གཟུགས་ནི་ཀུན་བཏགས་ཀྱི་གདགས་གཞི་ཡིན་པ་དང༌། ཡོངས་གྲུབ་ཀྱི་ཆོས་ཅན་ཡིན་པས་འདིར་ལོགས་སུ་མ་སྨོས་སོ། །ཀུན་བཏགས་ཀྱི་གཟུགས་ནི་མ་རྫོགས་པ་ཞེས་བྱ་སྟེ། རྟོག་པས་བཏགས་པ་ཙམ་དུ་གྲུབ་ཅིང་རང་གི་མཚན་ཉིད་ཀྱིས་མ་གྲུབ་པས་ཡོན་ཏན་གྱི་རྟེན་དུ་མ་རྫོགས་པའི་ཕྱིར་རོ། །ཆོས་ཉིད་ཀྱི་གཟུགས་ནི་རྫོགས་པ་ཞེས་བྱ་སྟེ། རྣམ་དག་གི་དམིགས་པ་ཡིན་པས་ཡོན་ཏན་གྱི་རྟེན་དུ་རྫོགས་པའི་ཕྱིར་རོ། །དེ་སྐད་དུ་ཡང་འགྲེལ་ཆེན་ལས༑ མཚན་ཉིད་ཀྱིས་སྟོང་པའི་ཕྱིར་བཏགས་པའི་གཟུགས་ནི་ཡོངས་སུ་མ་རྫོགས་པའོ། །ཡོན་ཏན་གྱི་ཚོགས་དང་ལྡན་པའི་ཕྱིར་ཆོས་ཉིད་ཀྱི་གཟུགས་ནི་རབ་ཏུ་རྫོགས་པའོ། །ཞེས་སོ། །གཟུགས་སོགས་དེ་ལ་དོན་དམ་པར་ཆགས་པ་མེད་པ་ཉིད་ལ་དང༌། ཆོས་ཉིད་ལ་འཕེལ་འགྲིབ་མེད་པས་མི་འགྱུར་བ་དང༌། བྱེད་པ་པོ་མེད་པ་ཉིད་དང༌།

བྱ་དཀའ་བ་རྣམ་པ་གསུམ་དང༌། ཐེག་པ་གསུམ་གྱི་སྐལ་བ་ཡོད་པ་ཇི་བཞིན་དུ་འབྲས་བུ་ཐོབ་པས་འབྲས་བུ་ཡོད་པར་འདོད་པ་དེ་དང༌༑ ཤེར་ཕྱིན་ལས་གཞན་ལ། རག་ལས་པ་མིན་པ་གང་དང༌། ཤེས་བྱེད་སྣང་བ་རྣམ་པ་བདུན་ཤེས་པའི་སྦྱོར་བའོ། ། གསུམ་པ་ལ་གཉིས། དངོས་བསྟན་བྱང་སེམས་ཀྱི་སྦྱོར་བ། ཤུགས་བསྟན་ཉན་རང་གི་སྦྱོར་བའོ། །དང་པོ་ནི། བསྟན་ཏོ། །གང་ལ་ན་ཡུལ་དེ་དང་དེ་ལ་བྱང་ཆུབ་སེམས་དཔའ་རྣམས་ཀྱི་སྦྱོར་བ་རྣམ་པ་བཅུའོ། །ཇི་ལྟར་ན། དངོས་བསྟན་རྗེས་སུ་འགྲོ་བའི་སྒོ་ནས་སོ། །ཡུལ་གང་ལ་ཚུལ་ཇི་ལྟར་སྦྱོར་ཞེ་ན། གཟུགས་ལ་སོགས་པ་ནས་རྣམ་མཁྱེན་གྱི་བར་ཆོས་ཐམས་ཅད་ཀྱི་ངོ་བོ་ལ་བདེན་པར་འཛིན་པའི་སྒྲུབ་པའི་ཡོངས་སུ་ཤེས་པ་བསལ་བའི་སྒོ་ནས་དོན་དམ་པར་མ་ཞེན་པའི་རྣམ་པས་སྦྱོར་རོ། །ཞེས་ལྷག་མ་ཀུན་ལ་ཤེས་པར་བྱའོ། །གཟུགས་སོགས་དེ་དག་ཉིད་ཀྱི་ཁྱད་པར་མི་རྟག་པ་དང༌། སྟོང་པ་ཉིད་དང༌། བདེ་སྡུག་ལ་སོགས་པའི་ཁྱད་པར་དང༌། གཟུགས་སོགས་དེ་དག་ལ་སོ་སོར་ཏེ་རེ་རེ་ལ་ཡང་ཡོན་ཏན་གྱི་རྟེན་དུ་མ་རྫོགས་པ་དང་རྫོགས་པ་ཉིད་དེ་རྩ་བ་བཞིན་དུ་ཤེས་པར་བྱའོ༑ ༑དམིགས་པ་ལ་བདེན་པར་འཛིན་པའི་ཆགས་པ་མེད་པ་དང༌། འདོད་པས་གཞན་དུ་མི་འགྱུར་བ་དང༌། སེམས་ཀུན་ནས་ཉོན་མོངས་པ་སོགས་སུ་བྱེད་པ་པོ་མེད་པ་ཉིད་དང༌། ཐམས་ཅད་མཁྱེན་པ་ཉིད་གསུམ་གྱི་ནང་ནས་གོ་རིམ་བཞིན་དུ། རྣམ་མཁྱེན་གྱི་བདག་ཉིད་ནི། ཆེད་དུ་བྱ་བའི་

（ ༡༠༨ན་ ） སྒོ་ནས་བྱ་དཀའ་བ་ཉིད་དང༌། ལམ་ཤེས་ཀྱི་བདག་ཉིད་ནི་རྒྱུད་ལ་སྦྱོར་བའི་ཚུལ་གྱིས་བྱ་དཀའ་བ་ཉིད་དང༌། གཞི་ཤེས་ཀྱི་བདག་ཉིད་ནི་སྟོན་པར་བྱེད་པའི་ཚུལ་གྱིས་བྱ་དཀའ་བ་ཉིད་དོ། །གདུལ་བྱའི་སྐལ་བ་ཇི་ལྟ་བ་བཞིན་དུ་ཐེག་པ་གསུམ་གྱི་འབྲས་བུ་ཐོབ་པས་མི་སྟོང་པ་ཉིད་དང༌། ཤེར་ཕྱིན་ལ་བརྩོན་པས་གཞན་གྱི་རྐྱེན་གྱིས་མི་འགྲོ་བ་ཉིད་དང༌། ཡོངས་སུ་འགྱུར་བ་དང་ཞེས་པ་ནས་བྱེད་པ་པོ་མ་ཡིན་པ་རྣམས་སུ་ཤེས་པ་ལ་སྣང་བའི་ཚུལ་རྣམ་པ་བདུན་ལ་བདེན་པར་འཛིན་པའི་སྒྲུབ་པའི་ཡོངས་སུ་ཤེས་པ་བསལ་བའི་སྒོ་ནས་སོ། །དེས་ན་སྣང་བ་བདུན་པོ་འདིས་ཆོས་ཐམས་ཅད་བདེན་པའི་རང་བཞིན་མེད་པར་ཤེས་པར་བྱའོ། །དེ་ཡང་འདི་ལྟར་ཕྱི་ནང་གི་དངོས་པོ་འདི་ཆོས་ཅན། བདེན་པར་མེད་དེ། ཐོག་མ་མེད་པའི་བག་ཆགས་ཀྱི་དབང་གིས་ཡོངས་སུ་འགྱུར་བར་སྣང་བ་ཙམ་ཡིན་པའི་ཕྱིར་རོ། །དཔེར་ན་རྨི་ལམ་བཞིན་ནོ། །ཏིང་ངེ་འཛིན་རྒྱལ་པོ་ལས། ཇི་ལྟར་བུ་མོ་གཞོན་ནུའི་རྨི་ལམ་ན། །བུ་ཕོ་བྱུང་སྟེ་ཤི་བ་དེ་མཐོང་ནས། །བྱུང་ན་དགའ་ཞིང་ཤི་ན་མི་དགའ་ལྟར། །ཆོས་རྣམས་ཐམས་ཅད་དེ་བཞིན་ཤེས་པར་བྱ། །ཞེས་སོ།། བདེན་པར་མེད་དེ། རྒྱུ་རྐྱེན་མཉམ་དུ་ཚོགས་པ་ཙམ་ལས་བྱུང་བའི་སྣང་བ་ཡིན་པའི་ཕྱིར་རོ། །དཔེར་ན་སྒྱུ་མ་བཞིན་ནོ། །སྒྱུ་མ་བྱེད་པ་དག་གིས་གཟུགས་སྤྲུལ་ཏེ༑ ༑རྟ་དང་གླང་པོ་ཤིང་རྟ་སྣ་ཚོགས་སྣང༌། །དེ་ལ་ཇི་བཞིན་སྣང་བ་གང་ཡང་མེད༑ ༑ཆོས་རྣམས་ཐམས་ཅད་དེ་བཞིན་ཤེས་པར་གྱིས། །ཞེས་སོ། །བདེན་པར་མེད་དེ། སྣང་ཚུལ་དང་གནས་ཚུལ་འགལ་བའི་སྣང་བ་ཡིན་པའི་ཕྱིར་རོ། ། དཔེར་ན་སྨིག་རྒྱུའི་སྣང་བ་བཞིན་ནོ། །ཇི་ལྟར་སོས་ཀའི་ཉི་མ་ཕྱེད་དུས་སུ། ། སྐྱེས་བུ་སྐོམ་པས་གདུངས་ཤིང་འགྲོ་བ་ཡིས། །སྨིག་རྒྱུ་ལ་ནི་ཆུ་ཡི་ཕུང་པོར་མཐོང༌༑ ༑སྨིག་རྒྱུ་ལ་ནི་ཆུ་ནི་ཡོངས་མེད་ན། །སེམས་ཅན་རྨོངས་པ་དེ་ནི་འཐུང་འདོད་དེ། །མི་བདེན་ཆུ་ནི་བཏུང་བར་ཡོངས་མ་ནུས།

།ཆོས་རྣམས་ཐམས་ཅད་དེ་བཞིན་ཤེས་པར་གྱིས། །ཞེས་སོ། །བདེན་པར་མེད་དེ། རྐྱེན་ལ་རག་ལས་པ་ཙམ་གྱི་སྣང་བ་ཡིན་པའི་ཕྱིར་རོ། །དཔེར་ན་སྒྲ་བརྙན་བཞིན་ནོ། །ཇི་ལྟར་མི་དག་ནགས་ཀྱི་ཁྲོད་འདུག་སྟེ། །གླུ་ལེན་སྨྲ་དང་ངུ་དང་རྒོད་པ་དང༌། །བྲག་ཆ་སྣང་ཡང་སྣང་བ་གང་ཡང་མེད། །ཆོས་རྣམས་ཐམས་ཅད་དེ་བཞིན་ཤེས་པར་གྱིས༑ ༑ཞེས་སོ། །བདེན་པར་མེད་དེ། བག་ཆགས་འཇོག་བྱེད་ཀྱི་རྣམ་པ་ལས་མ་འཕོས་པའི་སྣང་བ་ཡིན་པའི་ཕྱིར་རོ། །དཔེར་ན་མིག་ཡོར་རམ་གཟུགས་བརྙན་བཞིན་ནོ། །ཇི་ལྟར་ནམ་མཁའ་དང་བར་ཟླ་ཤར་བ། །དེ་ཡི་གཟུགས་བརྙན་དང་བའི་མཚོར་སྣང་ཡང༌། །ཟླ་བ་ཆུ་ཡི་ནང་དུ་འཕོས་པ་མེད། །ཆོས་རྣམས་ཐམས་ཅད་དེ་བཞིན་ཤེས་པར་གྱིས། །ཞེས་སོ། །བདེན་པར་མེད་དེ། བདེན་པའི་རྟེན་མེད་པའི་སྣང་བ་ཡིན་པའི་ཕྱིར་རོ། །དཔེར་ན་དྲི་ཟའི་གྲོང་ཁྱེར་བཞིན་ནོ། །བདེན་པར་མེད་དེ། བྱེད་པ་པོ་བདེན་པ་བ་མེད་པའི་སྣང་པ་ཡིན་པའི་ཕྱིར་རོ། །དཔེར་ན་སྤྲུལ་པ་བཞིན་ནོ། །ཇི་ལྟར་སྤྲུལ་པ་དྲི་ཟའི་གྲོང་ཁྱེར་དང༌༑ ༑རྨི་ལམ་ཇི་བཞིན་སྒྱུ་མ་ཇི་བཞིན་དུ། །མཚན་མ་སྒོམ་པ་ངོ་བོ་ཉིད་ཀྱིས་སྟོང༌༑ ༑ཆོས་རྣམས་ཐམས་ཅད་དེ་བཞིན་ཤེས་པར་གྱིས། །ཞེས་སོ། །དེས་ན་གཏན་ཚིགས་སྣང་བ་ （ ༡༠༨བ ） རྣམ་བདུན་གྱིས་ཆོས་ཐམས་ཅད་བདེན་མེད་དུ་གཏན་ལ་ཕབ་ནས་སྣང་བ་དང་སྟོང་པ་མི་འདོར་བའི་སྣང་སྟོང་ཟུང་འཇུག་ལ་བློ་སྦྱང་བར་བྱ་སྟེ། བསྟན་བཅོས་ལ་ཐོས་བསམ་བྱས་པའི་དགོས་པ་ཡིན་པའི་ཕྱིར་རོ༑ ༑དེ་ཡང་རྒྱས་པར་ནི་དབུ་མའི་བསྟན་བཅོས་ལ་རག་ལས་སོ། ། གཉིས་པ་ནི། སྦྱོར་བ་ཡིན་ནོ། །ཞེས་བསྟན་ཏོ། །ཇི་ལྟར་ན། སྔར་ཇི་སྐད་དུ་བཤད་པ་ལས་ལྡོག་སྟེའོ། །གང་གི་སྦྱོར་བར་བསྟན་ཞེ་ན། ཉན་ཐོས་ལ་སོགས་པ་ཡི་སྦྱོར་བའོ། །ཚིག་གང་གིས་ན། བྱང་སེམས་ཀྱི་སྦྱོར་བ་དངོས་སུ་བསྟན་པའི་ཤུགས་ཀྱིས་ནའོ། །ཤུགས་བསྟན་འདི་མཉམ་ཉིད་ལ་ཡང་སྦྱར་རོ། ། གཉིས་པ་ལ་གསུམ་ལས། སྔ་འགྲེལ་ནི། མཉམ་པ་ཉིད་ཀྱི་སྒོ་ནས་ཞེས་སོགས་སོ༑

༑རྩ་བ་ནི། མདོ་ལས། ཀཽ་ཤི་ཀ་གཞན་ཡང་བྱང་ཆུབ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ། གཟུགས་རློམ་སེམས་སུ་མི་བྱེད། ཞེས་པ་ནས་སྤྲུལ་པ་ལ་རློམ་སེམས་སུ་མི་བྱེད་དོ། །ཞེས་པའི་བར་གྱིས་ནི་སྦྱོར་བའི་མཉམ་ཉིད་བསྟན་ཏོ། །དེ་དག་གི་དོན་ནི། སྦྱོར་བ་དེ་ཡི་མཉམ་པ་ཉིད་དོ། ། གང་ན། གཟུགས་ལ་སོགས་པ་ནས་རྣམ་མཁྱེན་གྱི་བར་ལ་གཟུགས་སུ་དང༌། གཟུགས་ཀྱིས་དང༌། གཟུགས་བདག་གི་ཞེས་དང༌། གཟུགས་ལ་ཞེན་པའི་རློམ་པ་མེད་པའི་རྣམ་པ་བཞིའོ། །འགྲེལ་པ་ནི། དོན་དམ་པར་ཡུལ་ཡུལ་ཅན་སོ་སོར་མ་གྲུབ་པར་མཉམ་པ་ཉིད་དུ་རྟོགས་པ་ཡིན་ནོ། །གང་ན། གཟུགས་ལ་སོགས་པ་ནས་རྣམ་མཁྱེན་གྱི་བར་ལ་བདེན་པར་མངོན་པར་ཞེན་པ་དང༌། སྔོན་པོ་དང་ལ་སོགས་པས་སེར་པོ་དང་བདེ་སྡུག་སོགས་ལ་ཁྱད་པར་གྱི་མཚན་མར་བདེན་པར་མངོན་པར་ཞེན་པ་དང༌། མཛོད་ལས། །གཟུགས་རྣམ་གཉིས་དང་རྣམ་ཉི་ཤུ། ། ཞེས་གསུངས་པ་ལྟར་དབྱེ་བའི་སྤྲོས་པ་ལ་དོན་དམ་པར་མངོན་པར་ཞེན་པ་དང༌། ངེས་འབྱེད་ཆ་མཐུན་ལ་སོགས་པའི་རྟོགས་པའི་རློམ་པ་བཀག་པས་མདོར་ན་རྟོགས་པ་པོ་དང༌། རྟོགས་བྱའི་ཆོས་རྣམས་རྣམ་པ་ཐམས་ཅད་དུ་དོན་དམ་པར་མི་དམིགས་པ་ནིའོ། །རྒྱུ་མཚན་ནི། སྦྱོར་བ་བཅུའི་མཉམ་པ་ཉིད་ཡིན་པས་སོ། །ཆ༥ དངོས་བསྟན་ཐེག་ཆེན་གྱི་མཐོང་ལམ་བཤད་པ། ལྔ་པ་ལ་གཉིས། མཚམས་སྦྱར་བ་དང༌། དོན་བཤད་པའོ། །དང་པོ་ནི། སྦྱོར་བའི་མཉམ་པ་ཉིད་སོ་སོར་རྟོགས་ནས་ཞེས་སོགས་སོ། །གཉིས་པ་ནི། མདོ་ལས༑ དེ་ནས་སངས་རྒྱས་ཀྱི་མཐུས་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་འདི་ན། རྒྱལ་ཆེན་བཞིའི་རིགས་ཀྱི་ལྷ་རྣམས་དང༌། ཞེས་པ་ནས། སངས་རྒྱས་ཀྱི་ཞིང་ནས་སངས་རྒྱས་ཀྱི་ཞིང་དུ་འགྲོའོ། །རྣམ་པ་ཐམས་ཅད་མཁྱེན་པ་ཉིད་ཀྱང་རྗེས་སུ་ཐོབ་པར་འགྱུར་རོ། །ཞེས་པའི་བར་གྱིས་ནི་གཞི་ཤེས་མཐོང་ལམ་བསྟན་ཏོ། །དེ་དག་གི་དོན་བསྡུས་ནས་སྟོན་པ་ལ་གསུམ། མཐོང་ལམ་མདོར་བསྟན།

རྣམ་པ་རྒྱས་པར་བཤད། སྒོམ་ལམ་མི་སྟོན་པའི་རྒྱུ་མཚན་ནོ། ། དང་པོ་ལ་གཉིས་ལས། རྩ་བ་ནི། དམིགས་པ་དང༌། རྣམ་པ་དང༌། གནས་སྐབས་དང༌༑ ངོ་བོ་རྣམ་པ་བཞིར་ཤེས་པར་བྱ་སྟེ། དེ་ལ་དང་པོ་ནི། སྡུག་བསྔལ་ལ་སོགས་བདེན་པ་ལ། །ཞེས་དང༌། གཉིས་པ་ནི། ཆོས་ཤེས་རྗེས་སུ་ཤེས་པ་དང༌།། བཟོད་ཤེས་སྐད་ཅིག་བདག་ཉིད་འདི་ཞེས་དང༌། །གསུམ་པ་ནི། ཀུན་ཤེས་ཚུལ་ལ་ཞེས་དང༌། བཞི་པ་ནི། མཐོང་བའི་ལམ། ཞེས་པས་བསྟན་ཏོ། ། （ ༡༠༩ན ） འགྲེལ་པ་ནི། ཐམས་ཅད་ཤེས་པ་ཉིད་ཀྱི་སྐབས་སུ་བསྟན་པའི་མཐོང་བའི་ལམ་ཡིན་ནོ། །གང་ན། སྐད་ཅིག་མ་བཅུ་དྲུག་གི་བདག་ཉིད་ནིའོ། །ཇི་ལྟར་ན་ཡུལ་བདེན་པ་བཞི་པོ་སོ་སོ་ལ་ཡུལ་ཅན་ཆོས་ཤེས་པའི་བཟོད་པ་དང༌། ཆོས་ཤེས་པ་དང༌། རྗེས་སུ་ཤེས་པའི་བཟོད་པ་དང༌། རྗེས་སུ་ཤེས་པ་སྟེ། སྐད་ཅིག་མ་བཞི་བཞིར་དབྱེ་བ་དེ་ལྟར་རོ། ། གཉིས་པ་ལ་གསུམ་ལས། སྔ་འགྲེལ་ནི། བདེན་པའི་རྣམ་པ་གང་ཡིན་ཞེ་ན༑ རྩ་བ་ནི། ཀུན་ཤེས་པ་ཉིད་ཀྱི་སྐད་ཅིག་མ་བཅུ་དྲུག་གོ །དེ་ལ་བཞི་ལས། སྡུག་བསྔལ་གྱི་བདེན་པའི་སྐད་ཅིག་མ་བཞི་ནི། གཟུགས་རྟག་མ་ཡིན། ཞེས་པ་ནས༑ མ་འགགས་ལ་སོགས་དང་ཞེས་པའི་བར་དང༌། ཀུན་འབྱུང་གི་སྐད་ཅིག་མ་བཞིའི་རྣམ་པ་ནི། མཁའ་འདྲ་ཞེས་པ་ནས། བརྗོད་མེད་དང༌། ཞེས་པའི་བར་དང༌༑ འགོག་པའི་སྐད་ཅིག་མ་བཞིའི་རྣམ་པ་ནི། གང་ཕྱིར་ཞེས་པ་ནས། ནད་མི་འབྱུང་ཞེས་པའི་བར་དང༌། ལམ་གྱི་སྐད་ཅིག་མ་བཞིའི་རྣམ་པ་ནི། ངན་སོང་ཆད་དང་ཞེས་པ་ནས། སྐྱེ་བ་མེད་པ་ནི། ཞེས་པའི་བར་གྱིས་བསྟན་ཏོ། ། འགྲེལ་པ་ལ་གཉིས། །དངོས་བསྟན་བྱང་སེམས་ཀྱི་དང༌། ཤུགས་བསྟན་ཉན་རང་གི་མཐོང་ལམ་མོ། །དང་པོ་ནི། སྒྲོ་འདོགས་སོ་གཉིས་དང་བྲལ་བ་དེ་ལྟ་བུའི་རྣམ་པ་ཅན་གྱི་ཀུན་ཤེས་པ་ཉིད་ཀྱི་སྐད་ཅིག་མ་བཅུ་དྲུག་པོ་དེ་དག་ནི་བྱང་ཆུབ་སེམས་དཔའ་རྣམས་ཀྱི་མཐོང་བའི་ལམ་ཡིན་ནོ། །བཅུ་དྲུག་པོ་གང་ཞེ་ན། དེ་ལ་བཞི་ལས། དང་པོ་ནི། སྡུག་བསྔལ་གྱི་བདེན་པའི་རྣམ་པ་བཞི་དག་ཡིན་ནོ།

།གང་ཞེ་ན། གཟུགས་ལ་སོགས་པ་སྡུག་བསྔལ་གྱི་བདེན་པ་ནི། དོན་དམ་པར་རྟག་པ་ཡང་མ་ཡིན་མི་རྟག་པ་ཡང་མ་ཡིན་ཏེ། དོན་དམ་པ་རྟག་པ་དང་མི་རྟག་པ་ཉིད་ཀྱི་མཐའ་དང་བྲལ་བས་སོ། །རྟགས་གྲུབ་སྟཻ། དོན་དམ་པར་ངོ་བོ་ཉིད་མེད་པའི་ཕྱིར་རོ། །ཞེས་བྱ་བ་ནི། སྡུག་བསྔལ་གྱི་བདེན་པ་ལ་དམིགས་པའི་རྣམ་པ་དང་པོའོ། །རྟགས་སྒྲུབ་འདི་ཀུན་ལ་སྦྱར་རོ། །སྡུག་བསྔལ་གྱི་བདེན་པ་ནི༑ རྟག་པ་དང་ཆད་པའི་མཐའ་དང་བྲལ་བ་ཡིན་ཏེ། དོན་དམ་པར་སྡུག་བསྔལ་དང༌། སྡུག་བསྔལ་མ་ཡིན་པ་དང་བྲལ་བ་ཉིད་ཀྱིས་གཟུགས་སོགས་རྟག་ཆད་ཀྱི་མཐའ་དང་བྲལ་བ་ལ་དམིགས་པའི་རྣམ་པ་ནི་གཉིས་པའོ། །ངོ་བོ་དང་དོན་གཞན་གྱིས་བདག་གིས་སྟོང་པ་དང་མི་སྟོང་པའི་མཐའ་དང་བྲལ་བའི་ཕྱིར་གཟུགས་སོགས་རང་བཞིན་གྱིས་དག་པ་ལ་དམིགས་པའི་རྣམ་པ་ནི་གསུམ་པའོ༑ ༑ངོ་བོར་གྱུར་པའི་བདག་དང་དེ་མེད་པའི་བདག་མེད་པའི་ངོ་བོ་ཉིད་མ་ཡིན་པས་གཟུགས་སོགས་དོན་དམ་པར་མ་སྐྱེས་པ་དང༌། མ་འགགས་པ་དང༌། ཀུན་ནས་ཉོན་མོངས་པ་མ་ཡིན་པ་དང༌། རྣམ་པར་བྱང་བ་མ་ཡིན་པ་དང་ལ་སོགས་པས་ཉམས་པ་དང་འཕེལ་བ་མེད་པའི་རྣམ་པ་ཞེས་བྱ་བ་ནི་བཞི་པའོ། ། གཉིས་པ་ནི། ཀུན་འབྱུང་བའི་བདེན་པའི་རྣམ་པ་བཞི་ཡིན་ནོ། །གང་ཞེ་ན༑ སྡུག་བསྔལ་གྱི་རྒྱུ་དང༌། རྒྱུ་མ་ཡིན་པ་གསོག་སྟེ་རྫུན་པ་ཉིད་ཀྱི་ཕྱིར་དོན་དམ་པར་ནམ་མཁའ་དང་འདྲ་བའི་རྣམ་པ་ནི་དང་པོའོ། །དོན་དམ་པར་སྡུག་བསྔལ་ཀུན་འབྱུང་བ་དང༌། ཀུན་འབྱུང་བ་མེད་པ་དང་མི་ལྡན་པའི་ཕྱིར་ཉོན་མོངས་པ་དང་ཉེ་བའི་ཉོན་ （ ༡༠༩བ ） མོངས་པ་ཐམས་ཅད་སྤངས་པ་སྟེ་དམིགས་པའི་རྣམ་པ་ནི་གཉིས་པའོ། །དོན་དམ་པར་སྡུག་བསྔལ་རབ་ཏུ་སྐྱེ་བ་དང་རབ་ཏུ་མི་སྐྱེ་བ་དང་མ་འབྲེལ་བས་ཡོངས་སུ་འཛིན་པ་ལས་གྲོལ་བ་ལ་དམིགས་པའི་རྣམ་པ་ནི་གསུམ་པའོ། །དོན་དམ་པར་སྡུག་བསྔལ་སྐྱེས་པའི་རྐྱེན་དང་རྐྱེན་མ་ཡིན་པ་ལས་རྣམ་པར་གྲོལ་བའི་ཕྱིར་རང་གི་ངོ་བོ་དོན་དམ་པར་བརྗོད་དུ་མེད་པ་ལ་དམིགས་པའི་རྣམ་པ་ཞེས་བྱ་བ་ནི་བཞི་པའོ།

། གསུམ་པ་ནི། འགོག་པའི་བདེན་པའི་རྣམ་པ་བཞི་ཡིན་ནོ། །གང་ཞེ་ན། འགོག་པའི་བདེན་པའི་དོན་གཟུགས་སོགས་ལྟར་ཚིག་ཏུ་བརྗོད་དུ་མེད་པས་རྒྱུད་གཞན་ལ་སྦྱིན་དུ་མེད་དེ། རྒྱུ་མཚན། གང་གི་ཕྱིར་ཞེ་ན། དོན་དམ་པར་ཉོན་མོངས་པ་དང་བྲལ་བའི་འགོག་པ་དང་འགོག་པ་མེད་པ་དང་མ་འབྲེལ་བ་དེའི་ཕྱིར་རོ། །ཞེས་པ་ནི་དང་པོའོ། །དོན་དམ་པར་གཟུགས་སོགས་ཞི་བ་དང་མ་ཞི་བ་མེད་པས་དོན་དམ་པར་དམིགས་པ་མེད་པར་བྱེད་པ་ནི་གཉིས་པའོ། །དོན་དམ་པར་བདེ་ཞིང་གཙང་བས་གྱ་ནོམ་པ་དང་གྱ་ནོམ་པ་མ་ཡིན་པ་དང་བྲལ་བའི་ཕྱིར་རྟག་ཆད་ཀྱི་མཐའ་གཉིས་ལས་འདས་ཤིང་དྲི་མས་རྣམ་པར་དག་པ་ནི་གསུམ་པའོ། །དོན་དམ་པར་ངེས་པར་འབྱུང་བས་མྱང་འདས་དང་ངེས་པར་འབྱུང་བ་མེད་པ་ཡང་མེད་པའི་ཕྱིར་ལུས་ཀྱི་ནད་ཐམས་ཅད་མི་སྐྱེ་ཞེས་བྱ་བ་ནི་བཞི་པའོ། ། བཞི་པ་ནི། ལམ་གྱི་བདེན་པའི་རྣམ་པ་བཞི་དག་ཡིན་ཏེ། དེ་ཡང་གང་ཞེ་ན། དོན་དམ་པར་ལམ་དང་ལམ་མ་ཡིན་པ་དང་བྲལ་བའི་ཕྱིར། ངན་སོང་དུ་སྐྱེ་བ་ཆད་ཅིང་བདེ་འགྲོར་སྐྱེ་བ་འཛིན་པ་ནི་དང་པོའོ། །དོན་དམ་པར་རིགས་པ་དང་རིགས་པ་མ་ཡིན་པ་དང་མ་འདྲེས་པའི་ཕྱིར། འབྲས་བུ་མངོན་སུམ་དུ་བྱ་བའི་དོན་གྱི་ཐབས་ལ་འཁོར་གསུམ་དུ་རྣམ་པར་མི་རྟོག་པ་ཉིད་ནི་གཉིས་པའོ།། དོན་དམ་པར་སྒྲུབ་པ་དང་སྒྲུབ་པ་མ་ཡིན་པ་ལས་རྣམ་པར་གྲོལ་བ་ཉིད་ཀྱིས་གཟུགས་སོགས་ཆོས་ཐམས་ཅད་ཀྱི་མཚན་མ་དག་དང་མ་འབྲེལ་བ་ཞེས་པ་ནི་གསུམ་པའོ། །དོན་དམ་པར་ངེས་པར་འབྱིན་པ་དང་ངེས་པར་འབྱིན་པ་མ་ཡིན་པ་མེད་པ་ཉིད་ཀྱིས་བརྗོད་པར་བྱ་བའི་ངོ་བོའི་མཚན་ཉིད་ཤེས་བྱ་དོན་དང་བརྗོད་པར་བྱེད་པའི་ངོ་བོའི་མཚན་ཉིད་སྒྲ་གཉིས་ལ་དོན་དམ་པར་བརྗོད་བྱ་རྗོད་བྱེད་ཐ་དད་དུ་འཛིན་པའི་ཤེས་པ་སྐྱེ་བ་མེད་པ་ཞེས་བྱ་བ་ནི་བཞི་པའོ། ། གཉིས་པ་ནི། མཐོང་བའི་ལམ་བསྟན་པ་ཡིན་ནོ། །གང་དུ་ན། ཀུན་ཤེས་པ་ཉིད་ལ་སྟེ་སྐབས་སུའོ། །གང་ན་ཉན་ཐོས་རྣམས་ཀྱིས་སྒྲོ་འདོགས་སོ་གཉིས་དང་བྲལ་བ་དེ་ལས་བཟློག་པ་མི་རྟག་པ་ལ་སོགས་པའི་རྣམ་པ་བཅུ་དྲུག་དག་ཏུ་སྒོམ་པར་བྱ་བ་ནིའོ།

།གསུམ་པ་ནི། ཉི་ཁྲི་སྣང་བ་ལས། ཡང་ཅིའི་དོན་གྱིས་ལམ་ཤེས་པ་ཉིད་བཞིན་ཐམས་ཅད་ཤེས་པ་ཉིད་ལ་སྒོམ་པའི་ལམ་ལོགས་ཤིག་པ་མེད་ཅེ་ན། ཉན་ཐོས་དང་རང་སངས་རྒྱས་ཀྱི་ཕུན་སུམ་ཚོགས་པ་ནི་བྱང་ཆུབ་སེམས་དཔའི་ཤེས་པ་དང་མཐོང་བས་བལྟས་ནས་འདའོ་ཞེས་གསུངས་པས་ན་འདི་ནི་གཞན་གཙོ་བོར་བྱེད་པའི་ཕྱིར་རོ། །ཞེས་བྱ་བར་དགོངས་པ་ཡིན་ནོ། ། ཞེས་དང༌། འགྲེལ་ཆེན་ལས་ཀྱང༌། ཅིའི་ཕྱིར་ལམ་ཤེས་པ་ལ་ཇི་སྐད་ （ ༡༡༠ན ） བསྟན་པ་དེ་བཞིན་དུ། ཐམས་ཅད་ཤེས་པ་ཉིད་ལ་སྒོམ་པའི་ལམ་ཡང་ལོགས་ཤིག་ཏུ་བསྟན་པ་མེད་ཅེ་ན། ཉན་ཐོས་དང་རང་སངས་རྒྱས་ཀྱི་ཕུན་སུམ་ཚོགས་པ་ནི་བྱང་ཆུབ་སེམས་དཔའི་ཤེས་པ་དང་མཐོང་བས་བལྟས་ནས་འདའ་བར་བྱའོ་ཞེས་གསུངས་པས་མངོན་སུམ་དུ་བྱ་བ་མ་ཡིན་པའི་ཕྱིར། བྱང་ཆུབ་སེམས་དཔའ་རྣམས་ལ་མ་བསྟན་ཏོ། །ཉན་ཐོས་ལ་སོགས་པ་ནི་ཇི་ལྟར་ཡོངས་སུ་མཐོང་བའི་དོན་ཉིད་ཡང་དང་ཡང་དུ་མངོན་དུ་བྱེད་པ་ནི་སྒོམ་པའི་ལམ་ཡིན་པས་གོ་སླ་བའི་ཕྱིར་མ་གསུངས་སོ། །དེའི་དོན་ནི། སྐབས་གཉིས་པར་ཐེག་ཆེན་གྱི་མཐོང་ལམ་བསྟན་ནས་དེའི་རྗེས་སུ་ཐེག་ཆེན་གྱི་སྒོམ་ལམ་བསྟན་པ་བཞིན་དུ་སྐབས་གསུམ་པ་འདིར་ཡང་དེ་བཞིན་དུ་མི་སྟོན་པའི་རྒྱུ་མཚན་ཅི་ཞེ་ན། སྐབས་གསུམ་པ་འདིར་བྱང་སེམས་ཀྱི་མཐོང་ལམ་བསྟན་པའི་རྗེས་སུ་ཐེག་དམན་གྱི་སྒོམ་ལམ་ཤུགས་ལ་རྟོགས་པའི་ཕྱིར་དུ་བྱང་སེམས་ཀྱི་སྒོམ་པའི་ལམ་ནི་དངོས་སུ་མ་བསྟན་ཏོ། །རྒྱུ་མཚན་ནི། ཉན་ཐོས་སོགས་ཀྱི་ལམ་ནི་བྱང་ཆུབ་སེམས་དཔས་ཐེག་དམན་གྱི་རིགས་ཅན་རྗེས་སུ་བཟུང་བའི་དོན་དུ་ཡོངས་སུ་ཤེས་པར་བྱ་བ་ཙམ་ཡིན་གྱི་གོམས་པ་ལྷུར་ལེན་གྱིས་མངོན་དུ་བྱ་བ་ནི་མ་ཡིན་པས་སོ། །དེས་ན་ཐེག་དམན་གྱི་ལམ་ལ་གནས་ནས་འདའ་བ་དང་ཤེས་ནས་འདའ་བ་གཉིས་ལས། དང་པོ་ནི། ཉན་རང་རྣམས་སོ། །ཕྱི་མ་ནི་བྱང་སེམས་ཏེ་སྔར་བཤད་པ་ལྟར་མི་མཐུན་ཕྱོགས་དང་གཉེན་པོའི་རབ་དབྱེ་ཤེས་པའི་སྒོ་ནས་འཇུག་ལྡོག་བྱེད་པ་དང༌།

བྱང་ཆུབ་སེམས་དཔའ་ནི་གཙོ་བོར་གཞན་དོན་ལྷུར་ལེན་པར་བྱེད་པས་རིགས་ཅན་གཉིས་རྗེས་སུ་བཟུང་བའི་ཕྱིར་དུའོ༑ ༑འོ་ན་ཉན་ཐོས་ཀྱི་སྒོམ་ལམ་ཅིའི་ཕྱིར་མི་སྟོན་ཞེ་ན། བྱང་སེམས་ཀྱི་མཐོང་ལམ་དངོས་སུ་བསྟན་པའི་ཤུགས་ལ་ཉན་ཐོས་ཀྱི་མཐོང་ལམ་བསྟན་ལ། དེ་ཉིད་ཡང་དང་ཡང་དུ་གོམས་པར་བྱེད་པ་ནི་སྒོམ་པའི་ལམ་ཡིན་པས་ཤེས་པར་བྱ་བ་ཙམ་ལ་གོ་སླ་བའི་ཕྱིར་མ་གསུངས་སོ། །ཐེག་དམན་གྱི་སྒོམ་ལམ་ཤུགས་ལ་མི་སྟོན་པ་ལ་སྦྱོར་བ་ནི། དོགས་པའི་གནས་ཤིན་ཏུ་ཆུང་ཞིང༌། དངོས་སུ་མི་སྟོན་པ་ལ་སྦྱོར་བ་ཐེག་དམན་གྱི་མཐོང་ལམ་ལ་ཡང་མཚུངས་པས་མི་རིགས་སོ། ། དེས་ན་སྐབས་གསུམ་པ་གཞི་ཤེས་འཆད་པའི་སྐབས་འདིར། བྱང་སེམས་ཀྱི་མཐོང་ལམ་དངོས་སུ་བསྟན་པའི་ཤུགས་ཀྱིས་ཐེག་དམན་གྱི་མཐོང་ལམ་བསྟན་པ་བཞིན་དུ། ཐེག་དམན་གྱི་སྒོམ་ལམ་ཤུགས་ལ་མཚོན་པའི་ཕྱིར་དུ་བྱང་སེམས་ཀྱི་སྒོམ་ལམ་དངོས་སུ་མི་སྟོན་པ་ལ་སྦྱོར་བ་ནི་སྐབས་གཉིས་པར་བྱང་སེམས་ཀྱི་མཐོང་སྒོམ་གྱི་རིམ་པ་དངོས་སུ་བསྟན་པ་དང༌། འདིར་བྱང་སེམས་ཀྱི་མཐོང་ལམ་དངོས་སུ་བསྟན་ནས་བྱང་སེམས་ཀྱི་སྒོམ་ལམ་དངོས་སུ་མ་བསྟན་པས་དེ་ཉིད་ཀྱི་དོགས་པ་གཅོད་པ་ལ་ཤིན་ཏུ་འབྲེལ་བའི་ཕྱིར་རོ། །འགྲེལ་ཆེན་གཉིས་ཀྱི་དགོངས་པ་ཕྱིན་ཅི་མ་ལོག་པ་ཡིན་གསུང་ངོ༌། །གལ་ཏེ་སྐབས་གཉིས་པར་ཉན་རང་གི་ལམ་ཡང་བསྟན་པས་གཞི་ཤེས་ཀྱང་བཤད་ཟིན་པའི་ཕྱིར༑ སླར་ཡང་སྐབས་གསུམ་པ་འདིར་ཐམས་ཅད་ཤེས་པ་ཉིད་བཤད་ཅེ་ན༑ དེའི་ལན་ནི། སྐབས་གཉིས་པར། རྣམ་པ་མི་དམིགས་སྒོ་ནས་ནི། །ཞེས་པའི་ཚུལ་གྱིས་ཉན་ཐོས་ལ་སོགས་པའི་ལམ་དེ་ཤེས་བྱའི་ལྡོག་པ་ནས་བསྟན་ཅིང༌༑ དངོས་གཞི་ཅིར་ཡང་མི་དམིགས་པའི་རྣམ་པས་ཟིན་པ་ལ་སོགས་པའི་སྒོ་ནས་

（ ༡༡༠བ་ ） བྱང་ཆུབ་སེམས་དཔས་བསྒོམ་པར་བྱའོ། །ཞེས་བསྟན་པ་ཡིན་ནོ༑ ༑སྐབས་འདིར་གཞི་སྐྱེ་མེད་དུ་ཤེས་པ་དེས་འཕངས་པའི་མི་རྟག་པ་ལ་སོགས་པའི་རྣམ་པ་ཤེས་པའི་ཉན་རང་རང་རྒྱུད་པའི་གཞི་ཤེས་དེ་གོ་བར་བྱ་བའི་ཕྱིར་དུ་ཐམས་ཅད་ཤེས་པ་ཉིད་བཤད་པ་ཡིན་ནོ། །དེ་སྐད་དུ་ཡང་འགྲེལ་ཆེན་ལས༑ ལམ་ཤེས་པའི་སྐབས་སུ་ཉན་ཐོས་ལ་སོགས་པའི་ལམ་ཡང་བཤད་པས། ཐམས་ཅད་ཤེས་པ་ཉིད་བཤད་པ་ཁོ་ན་མ་ཡིན་ནམ། ཅིའི་ཕྱིར་ཡང་ཐམས་ཅད་ཤེས་པ་ཉིད་ལོགས་ཤིག་ཏུ་བསྟན་ཞེ་ན། དེ་སྐད་དུ་ཡང༌། ལམ་ཤེས་ཉིད་ཀྱི་ཚུལ་ལ་ནི། །འཕགས་པའི་བདེན་པ་བཞི་དག་གི །རྣམ་པ་མི་དམིགས་སྒོ་ནས་ནི། །ཉན་ཐོས་ལམ་འདི་ཤེས་པར་བྱ། །ཞེས་བྱ་བ་མི་དམིགས་པར་སྒོམ་པ་ལ་སོགས་པའི་རིམ་གྱིས་ཉན་ཐོས་ལ་སོགས་པའི་ལམ་བྱང་ཆུབ་སེམས་དཔས་བསྒོམ་པར་བྱའོ། །ཞེས་བྱ་བ་གསུངས་སོ། །དེ་བས་ན་མི་རྟག་པ་ལ་སོགས་པའི་རྣམ་པས་ལྡོག་པའི་སྒོ་ནས་འཕངས་པས་གཞི་མ་ལུས་པ་ཤེས་པར་བྱ་བའི་དོན་དུ་ཐམས་ཅད་ཤེས་པ་ཉིད་ལོགས་ཤིག་ཏུ་བཤད་པར་བཟུང་ངོ༌། །ཞེས་གསུངས་སོ། །དེ་ཡང་དགོས་པའི་ཆེད་དུ་ཚིག་ཟིན་ལ་མ་རྟོགས་པའི་དབང་དུ་བྱས་ནས་བཤད་པས་མ་རྟོགས་པའི་དབང་དུ་བྱས་ན། བདེན་བཞི་མི་རྟག་ལ་སོགས་བཅུ་དྲུག་ཙམ་རྟོགས་པའི་གཞི་ཤེས་མི་མཐུན་ཕྱོགས་ཀྱི་གཞི་ཤེས་སུ་གོ་བར་བྱའོ། །དེས་ན་གཉེན་པོ་གཞི་ཤེས་དང༌། མི་མཐུན་ཕྱོགས་ཀྱི་གཞི་ཤེས་གཉིས་ཀ་ཡང་སྐབས་གསུམ་པའི་བརྗོད་བྱའི་གཙོ་བོ་ཡིན་ནོ། །གལ་ཏེ་སྐབས་གཉིས་པར་གཉེན་པོ་གཞི་ཤེས་བསྟན་པས་ཟློས་སོ་ཞེས་བརྗོད་པར་ཡང་མི་ནུས་ཏེ་དགོས་པ་མི་འདྲ་བའི་ཕྱིར་དང༌། སྐབས་གཉིས་པར་བྱང་སེམས་ཀྱི་མཐོང་ལམ་དངོས་སུ་བསྟན་པ་དང་འདིར་བསྟན་པ་གཉིས་ཀྱང་ཟློས་པར་ཐལ་བ་མཚུངས་སོ། །ཉན་རང་གིས་ཆོས་ཀྱི་བདག་མེད་རྟོགས་པའི་དབང་དུ་བྱས་ན་གཞི་སྐྱེ་མེད་དུ་རྟོགས་པའི་གཞི་ཤེས་དང་བདེན་བཞི་མི་རྟག་ལ་སོགས་བཅུ་དྲུག་ཙམ་རྟོགས་པའི་གཞི་ཤེས་གཉིས་ཀ་ཡང་སྐབས་གསུམ་པའི་བརྗོད་བྱའི་གཙོ་བོར་ཁས་བླངས་དགོས་སོ།

། དྲུག་པ་ལ་གསུམ་ལས། སྔ་འགྲེལ་ནི། དེ་ལྟར་མཁྱེན་གསུམ་རྒྱས་པར་བསྟན་ནས་ཐམས་ཅད་མཁྱེན་པ་ཉིད་གསུམ་གྱི་མཇུག་བསྡུ་བ་གསུངས་སོ། །འོ་ན་མདོར་མཁྱེན་གསུམ་ལ་མཇུག་སྡུད་མཛད་ནས་སྦྱོར་བཞི་དང་ཆོས་སྐུ་ལ་མི་མཛད་པའི་རྒྱུ་མཚན་ཅི་ཞེ་ན། མཁྱེན་གསུམ་ནི་དངོས་བརྒྱད་ཀྱི་དོན་མཐའ་དག་སྡུད་པར་བྱེད་པ་ཉིད་ཀྱིས་གཙོ་བོ་ཡིན་པའི་ཕྱིར་རོ། །རྩ་བ་ནི། མདོ་ལས། ཡང་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི་ཆོས་གང་ཡང་ཐོབ་པར་བྱེད་པ་མ་ཡིན་སྟོན་པར་བྱེད་པ་མིན་ཞེས་པ་ནས་ཆོས་བསྟན་པ་འདི་ལ་གང་སུ་ཡང་སྦྱིན་པའི་གནས་སུ་འགྱུར་བ་མ་མཆིས་སོ། །ཞེས་པའི་བར་གྱིས་ནི་མཁྱེན་གསུམ་གྱི་མཇུག་སྡུད་བསྟན་ཏོ། །དེ་དག་གི་དོན་བསྡུས་ནས་སྟོན་པ་ནི། ཡོངས་སུ་བསྟན་པ་ཡིན་ནོ། །གང་ན། སྐབས་གསུམ་པོ་དག་གོ །ཇི་ལྟར་ན་རྫོགས་པར་རོ། ། སུའི་སྐབས་ཡིན་ཞེ་ན། སྔར་བཤད་པ་དེ་ལྟར་དང་པོ་གཞི་ཤེས་དང༌། གཉིས་པ་ལམ་ཤེས་དང་ （ ༡༡༡ན་ ） གསུམ་པ་རྣམ་མཁྱེན་གྱི་སྐབས་སོ། །ཚིག་གང་གིས་བསྟན་ཞེ་ན། རབ་འབྱོར་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི་ཆོས་གང་ཡང་ཐོབ་པར་བྱེད་པ་མ་ཡིན། སྟོན་པར་བྱེད་པ་མ་ཡིན། ཞེས་པ་འདི་དང་རབ་འབྱོར་ཡང་ཤེར་ཕྱིན་འདི་ནི་འདོད་པའི་ཁམས་ལས་ཤིན་ཏུ་འདའ་བར་བྱེད་པ་མ་ཡིན། གནས་པར་བྱེད་པ་མ་ཡིན། ཞེས་པ་ཡང་འདི་དང༌། རབ་འབྱོར་ཡང་ཤེར་ཕྱིན་འདི་ནི་སངས་རྒྱས་ཀྱི་ཆོས་རྣམས་སྟེར་བར་བྱེད་པའམ་འཕྲོག་པར་བྱེད་པ་མ་ཡིན༑ ཞེས་པ་ཡང་འདི་ཞེས་པ་མདོ་རྣམ་པ་གསུམ་པོ་འདི་ཡིན་ནོ། །དེ་ལ་དང་པོས་ནི། ཐམས་ཅད་ཤེས་པ་ཉིད་དང༌། གཉིས་པས་ནི་ལམ་ཤེས་པ་ཉིད་དང༌། གསུམ་པས་ནི་རྣམ་མཁྱེན་གྱི་སྐབས་ཡོངས་སུ་རྫོགས་པར་བསྟན་པ་ཡིན་ནོ།། དེས་ན་མཁྱེན་གསུམ་གྱི་རྒྱས་བཤད་ཡས་རིམ་ནས་དང༌། མཇུག་སྡུད་མས་རིམ་ནས་བསྡུས་པའོ། །འགྲེལ་པ་ནི། ཡོངས་སུ་རྫོགས་པར་མཛད་པ་ཡིན་ནོ། །གང་ན༑ རབ་འབྱོར་དང༌། མཐའ་གཉིས་རྣམ་དག་དང༌།

སྤྱོད་པ་ཁྱད་པར་གྱི་ལེའུ་གསུམ་གྱི་དོན་རྣམ་པ་གསུམ་པོ་དེའོ། །དེ་ཡང་གང་ཞེ་ན། རྣམ་པ་ཐམས་ཅད་མཁྱེན་པ་ཉིད་འདི་དང༌། ལམ་ཤེས་པ་ཉིད་འདི་དང༌། ཐམས་ཅད་ཤེས་པ་ཉིད་འདི་སྟེ་སྔར་བཤད་པ་དེ་ལྟར་རོ། །གལ་ཏེ་མཁྱེན་པ་དང་པོ་གཉིས་ལ་འདི་ཞེས་ཉེ་ཚིག་སྦྱར་བ་མི་འཐད་དེ། བཤད་མ་ཐག་པའམ་འཆད་འགྱུར་མ་ཡིན་པའི་ཕྱིར་རོ་ཞེ་ན། སྐྱོན་མེད་དེ། བཤད་མ་ཐག་པ་དངོས་མིན་ཀྱང་བཤད་མ་ཐག་བའི་ཚུལ་དུ་སྟེ་དེ་དང་འདྲ་བ་ཡིན་པའི་ཕྱིར་རོ། །འདིར་ལེའུ་གསུམ་གྱིས་ཞེས་པའི་ས་ནི་གཞུང་ཁ་ཅིག་ལས་མི་འབྱུང་བ་ལྟར་མེད་པ་དག་གོ །གནས་སྐབས་གསུམ་པོ་ལེའུ་གསུམ་ལ་བྱས་ནས་དེ་ཉིད་ཀྱིས་མཁྱེན་གསུམ་རྫོགས་པར་བསྟན། ཞེས་པ་ཡང་མི་རིགས་ཏེ། ལེའུ་གསུམ་ནི་རྒྱས་བཤད་ཀྱི་མདོ་ཡིན་ལ་འདིར་ནི་མཇུག་སྡུད་ཀྱི་མདོ་སྦྱར་དགོས་པའི་ཕྱིར་རོ། །གསུམ་པ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་སོགས་སོ།། །།སྐབས་བཞི་པ། རྣམ་རྫོགས་སྦྱོར་བ་མཚོན་བྱེད་ཀྱི་ཆོས་བཅུ་གཅིག་བཤད་པ། གཉིས་པ་ལ་གཉིས། དབང་དུ་བྱ་བ་རྒྱུ་འབྲས་དང༌། བརྟན་པ་རྒྱུ་འབྲས་སོ༑ ༑དང་པོ་ལ་གཉིས། དབང་དུ་བྱེད་པའི་རྒྱུ་རྣམ་ཀུན། དབང་དུ་བྱ་བའི་འབྲས་བུ་རྩེ་མོའི་སྦྱོར་བའོ། །དང་པོ་ལ་གསུམ། འབྲེལ་དགོད་པས་མཚམས་སྦྱར༑ རྣམ་ཀུན་གྱི་ཆོས་རྒྱས་པར་བཤད། སྐབས་བསྡུ་བའོ། །དང་པོ་ནི། མཁྱེན་གསུམ་གྱི་རྗེས་སུ་རྣམ་པ་ཀུན་མངོན་པར་རྫོགས་པར་རྟོགས་པའི་སྦྱོར་བ་གསུངས་སོ། །རྒྱུ་མཚན་ནི། ཐོས་བསམ་གྱིས་གཏན་ལ་ཕབ་པའི་དོན་ཐམས་ཅད་མཁྱེན་པ་ཉིད་གསུམ་སྒོམ་པར་བྱེད་པས་སོ། །གང་གི་ཆེད་དུ་ན། མཚོན་བྱ་ཐམས་ཅད་མཁྱེན་པ་ཉིད་གསུམ་ཡུལ་དང་བཅས་པའི་སྐྱེ་མེད་གསུམ་ཡོངས་སུ་ཤེས་པ་ནི་ཐོས་བསམ་གྱིས་རང་དབང་དུ་མ་གྱུར་པ་སྒོམ་བྱུང་གིས་རང་དབང་དུ་བྱ་བའི་ཕྱིར་དུའོ། །ཇི་ལྟར་ན། རྣམ་པ་ཐམས་ཅད་དང་ལམ་དང་གཞི་ཤེས་པའི་མཁྱེན་པ་གསུམ་པོ་ཐམས་ཅད་བསྡུ་བའི་སྒོ་ནས་སོ།

།བསྡུ་ཚུལ་ནི། ཐོས་བསམ་གྱིས་གཏན་ལ་འབེབས་པ་ན་མཁྱེན་གསུམ་སོ་སོའི་མཚན་ཉིད་རེ་རེ་ནས་མ་འདྲེས་པར་དཔྱོད་པ་དེ་ལྟ་བུ་མ་ཡིན་པར་ （ ༡༡༡བ་ ） སྒོམ་པར་བྱེད་པའི་ཚེ་གཞི་ལམ་རྣམ་གསུམ་བདེན་པའི་སྐྱེ་བ་མེད་པར་རྟོགས་པའི་བློ་གསུམ་པོ་དེ་ལ་སྒོམ་བྱུང་གི་མྱོང་བ་རིམ་ཅན་དུ་མ་ཡིན་པར་ཅིག་ཅར་རྒྱུད་ལ་བསྐྱེད་པའོ། །ཡང་ནི། མཁྱེན་གསུམ་ཤེས་བྱར་བསྟན་པར་མ་ཟད་དེ་ཉིད་ཉམས་སུ་ལེན་པར་ཡང་བྱེད་དོ་ཞེས་པའི་དོན་ནོ། །སྐབས་འདིའི་འབྲེལ་ནི། མཚོན་བྱ་མཁྱེན་གསུམ་ཐོས་བསམ་གྱིས་གཏན་ལ་ཕབ་པའི་དོན་སྒོམ་བྱུང་གིས་དབང་ཐོབ་པར་བྱ་བའི་དོན་དུ་རྣམ་ཀུན་གྱིས་སྒོམ་པར་བྱེད། ཅེས་གསུངས་པ་ཡིན་ཏེ། ཚིག་གསལ་ལས། འདིར་ཡོངས་སུ་ཤེས་པ་ཞེས་བྱ་བ་ནི་སྐབས་བརྒྱད་ཆར་བསྡུས་པའི་སྐབས་གསུམ་པོ་འདི་དག་ཐོས་པ་དང་བསམ་པའི་རང་བཞིན་གྱི་ཤེས་རབ་ཀྱིས་བསྡུས་པ་དང་རྒྱས་པར་ཡོངས་སུ་ཤེས་པར་བྱེད་པས་སོ། །ཞེས་བྱ་བ་ནི་ངེས་པར་ཞེས་བྱ་བའི་དོན་ནོ། །དབང་དུ་བྱ་བའི་ཕྱིར་ཞེས་བྱ་བ་ནི་སྒོམ་ལས་རང་བྱུང་གི་རྒྱུད་ལ་བསྐྱེད་པས་རང་དབང་ཐོབ་པའི་ཕྱིར་ཏེ། ཐོས་པ་དང་བསམ་པའི་ཤེས་རབ་དག་ནི་མི་བརྟན་པས་ན་ཡོན་ཏན་རང་དབང་མ་ཡིན་ལ་སྒོམ་པ་ལས་ནི་རང་དབང་དུ་འགྱུར་བས་སོ། །ཞེས་སོ། །དེ་ཡང་མཚོན་བྱ་དངོས་པོ་བརྒྱད་སྟོན་པའི་གཞུང་གི་འབྲེལ་སྟོན་པ་ཡིན་གྱི། མཚོན་བྱེད་དོན་བདུན་ཅུ་ལ་ཐོས་བསམ་གྱི་སྐབས་དང་ཉམས་ལེན་གྱི་སྐབས་སོ་སོར་འབྱེད་པ་མ་ཡིན་ནོ། ། གཉིས་པ་ལ་གཉིས། རྣམ་ཀུན་གྱི་སྦྱོར་བ་སྒོམ་ཚུལ་སྤྱིར་བཤད་པ་དང༌། ཁྱད་པར་རྣལ་འབྱོར་རྒྱུད་ལ་སྐྱེས་པའི་རིམ་པ་བཤད་པའོ། །དང་པོ་ལ་བཞི། སྦྱར་ས་རྣམ་པ། སྦྱོར་བ་པོ་གང་ཟག སྦྱོར་བ་རང་གི་ངོ་བོ། སྦྱོར་བའི་སྔོན་འགྲོའི་ཆོས་སོ། །དང་པོ་ནི། མདོ་ལས། དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་འདི་ལྟ་སྟེ།

ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི་མ་མཆིས་པའི་ཕ་རོལ་ཏུ་ཕྱིན་པའོ། །ཞེས་པ་ནས། ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་འཚང་རྒྱ་བར་བྱ་བའི་ཕྱིར་ཞེས་པའི་བར་གྱིས་ནི་རྣམ་པ་བརྒྱ་བདུན་ཅུ་རྩ་གསུམ་བསྟན་ཏོ༑ ༑དེ་དག་གི་དོན་བསྡུས་ནས་སྟོན་པ་ལ་གསུམ། མདོར་བསྟན། རྒྱས་པར་བཤད༑ དོན་བསྡུ་བའོ། །ཆ༡ རྣམ་པ་བཤད་པ། དང་པོ་ལ་གཉིས། རྩ་བ་དང༌། འགྲེལ་པའོ། །དང་པོ་ལ་གཉིས། མཚན་ཉིད་དང༌། དབྱེ་བའོ། །དང་པོ་ནི། གཞི་བདེན་པ་བཞི་ལ་དམིགས་པའི་ཤེས་པ་ཡི་བྱེ་བྲག་རྣམས་ལ་རྣམ་པ་ཞེས་བྱ་བ་ནི་རྣམ་པ་སྤྱིའི་མཚན་ཉིད་དེ་སྤང་བྱ་གང་གི་གཉེན་པོའི་བྱེ་བྲག་སྟེ། དཔེར་ན་རྟག་པར་འཛིན་པའི་གཉེན་པོར་མི་རྟག་པ་རྟོགས་པ་ལྟ་བུའོ། །གཉིས་པ་ནི། རྣམ་པ་དེ་ནི་དབྱེ་གཞིའོ། །དབྱེ་ངོ་ནི་རྣམ་པ་གསུམ་དུ་འདོད་དོ། །རྒྱུ་མཚན་ནི། ཀུན་མཁྱེན་ཉིད་ནི་རྣམ་པ་གསུམ་དུ་ཕྱེ་བའི་ཕྱིར་རོ། །དེས་ཤེས་རྣམ་དངོས་སུ་བསྟན་ཏོ། །དོན་རྣམ་སྟོན་པའི་ཚུལ་ནི། ཤེས་བྱ་གཞི་ཡི་བྱེ་བྲག་རྣམས། །རྣམ་པ་ཞེས་བྱ་མཚན་ཉིད་དེ། །བདེན་པ་དག་ནི་རྣམ་བཞིའི་ཕྱིར། །དེ་ནི་རྣམ་པ་བཞི་རུ་འདོད། །ཅེས་པས་སོ། །གཉིས་པ་ལ་རྩ་བ་ལྟར་གཉིས་ལས། དང་པོ་ནི། བདེན་བཞིའི་རྣམ་པ་མི་རྟག་པ་དང་སྡུག་བསྔལ་བ་ལ་སོགས་པ་ （ ༡༡༢ན་ ） ལ་དམིགས་པའི་ཡེ་ཤེས་ཀྱི་བྱེ་བྲག་རྣམས་རྣམ་པ་ཉིད་དུ་རྣམ་པར་གཞག་པ་ནི་རྣམ་པ་སྤྱིའི་མཚན་ཉིད་དོ། །ཡེ་ཤེས་ཀྱི་བྱེ་བྲག་ཇི་ལྟ་བུ་ཞེ་ན། རྟག་པ་དང་བདེ་བ་ལ་སོགས་པར་འཛིན་པའི་མི་མཐུན་པའི་ཕྱོགས་ཀྱི་གཉེན་པོའི་ཆོས་ཉིད་ཀྱི་ངོ་བོ་ཉིད་མི་རྟག་པ་དང༌། སྡུག་བསྔལ་བ་ལ་སོགས་པ་ལ་དམིགས་པའི་རྣམ་པ་ཅན་ནོ། །གཉིས་པ་ནི། རྣམ་པ་གསུམ་ཁོ་ནར་བཞེད་དོ༑ ༑གསུམ་པོ་དེ་དག་ཀྱང་ཐམས་ཅད་མཁྱེན་པ་ཉིད་གསུམ་གྱི་བྱེ་བྲག་གིས་ཕྱེ་བས་སོ། ། གཉིས་པ་ལ་གཉིས། སྤྱི་དང༌། ཡན་ལག་གི་དོན་ནོ། །དང་པོ་ལ་གསུམ། ངོ་བོ་མདོ་དང༌། བསྟན་བཅོས་ནས་ཇི་ལྟར་བསྟན་ཚུལ།

བསྒོམ་བྱ་གང་ཡིན་དཔྱད་པའོ། །དང་པོ་ནི། ཚིགས་གསལ་ལས། རྣམ་པ་ནི་བྱེ་བྲག་སྟེ་སངས་རྒྱས་ཀྱི་ས་ལ་སོགས་པ་ལ་ཆོས་ཀྱི་བྱེ་བྲག་ཇི་སྙེད་ཅིག་ཡོད་པ་སྟོན་པའོ། །ཞེས་པ་ལྟར་ཀུན་ནས་ཉོན་མོངས་དང་རྣམ་བྱང་གི་ཆོས་ཀྱི་ཁྱད་པར་རམ་གསལ་བའི་དབྱེ་བ་རྣམས་སོ། །དེ་ལ་ཡང་རྟོགས་བྱ་བདེན་བཞི་དང༌། རྟོགས་པ་པོ་མཁྱེན་པ་གསུམ་ཡོད་པའི་ཆོས་ཀྱི་ཁྱད་པར་གཉིས་སྟེ། ལས་དང༌། བྱེད་པའི་རྣམ་པའོ།། དེ་གཉིས་ལ་དོན་རྣམ་དང༌། ཤེས་རྣམ་གྱི་ཐ་སྙད་ཀྱང་བྱའོ། །གཉིས་པ་ནི། མདོ་ལས༑ ཡུམ་འདི་ནི་མ་མཆིས་པའི་ཕ་རོལ་ཏུ་ཕྱིན་པའོ། །བཅོམ་ལྡན་འདས་ཀྱིས་བཀའ་བསྩལ་པ། རབ་འབྱོར་ནམ་མཁའ་མེད་པའི་ཕྱིར་ཞེས་པ་ནས། ཡུམ་འདི་ནི་སངས་རྒྱས་ཀྱི་ཕ་རོལ་ཏུ་ཕྱིན་པའོ། །བཅོམ་ལྡན་འདས་ཀྱིས་བཀའ་བསྩལ་པ། རབ་འབྱོར་ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་འཚང་རྒྱ་བ་ཉིད་ཀྱི་ཕྱིར་རོ། །ཞེས་པས་རབ་འབྱོར་གྱིས་ཡུམ་འདི་དང་འདིའི་ཕ་རོལ་ཏུ་ཕྱིན་པ་ཞེས་དམ་བཅའ་བཞག་ནས་སྟོན་པས་དེའི་རྒྱུ་མཚན་གསུངས་སོ། །དེ་ཡང༌༑ རབ་འབྱོར་དང་སྟོན་པ་གཉིས་ཀས། དོན་རྣམ་དང༌། ཤེས་རྣམ་ཅི་རིགས་པར་གསུངས་ཏེ། དཔེར་ན་མ་མཆིས་པས་དོན་རྣམ་དང་དེའི་ཕར་ཕྱིན་གྱིས་ཤེས་རྣམ་གཉིས་སྒྲས་ཟིན་པར་བསྟན་ལ། ནམ་མཁའ་མེད་པའི་ཕྱིར་ཞེས་པས་དངོས་སུ་རྟག་པ་མེད་པའི་དོན་རྣམ་དང༌། ཤུགས་ལ་དེ་མེད་པར་རྟོགས་པའི་ཤེས་རྣམ་བསྟན་པ་བཞིན་ནོ། །བསྟན་བཅོས་ལས་ཀྱང་མདོར་བསྟན་དུ་ཤེས་པའི་རྣམ་པ་དང༌༑ རྒྱས་བཤད་དུ་དོན་གྱི་རྣམ་པ་གཙོ་བོར་བསྟན་ཏེ། ཉི་སྣང་ལས། དེ་ལ་འཕགས་པའི་བདེན་པ་བཞི་རྟེན་དུ་བྱས་ཏེ་ཐམས་ཅད་ཤེས་པ་ཉིད་གསུམ་གྱི་སྐབས་ཀྱིས་བདེན་པ་གང་ལ་རྣམ་པ་ཇི་སྙེད་ཡོད་པ་དེ་སྟོན་པས་ཞེས་རྒྱས་བཤད་ཀྱི་མཚམས་སྦྱོར་དུ་གསུངས་པས་སོ། ། གསུམ་པ་ནི། འོ་ན་རྣམ་པ་འདི་དག་ལས་སྒོམ་པར་བྱ་བ་ནི་གང་ཞེ་ན༑ སྔ་རབས་པ་དག་ཡུལ་བདེན་པའི་མཚན་ཉིད་ལ་སྒྲོ་འདོགས་བཅད་ནས་བསྒོམས་པས་དོན་རྣམ་བསྒོམ་བྱ་ཡིན་ལ།

དེ་བསྒོམས་པས་ཤེས་རྣམ་ཡང་སྒོམ་པར་འགྱུར་གྱི། ཤེས་རྣམ་བསྒོམས་པས་དོན་རྣམ་སྒོམ་པར་མི་འགྱུར་ཏེ། ཤེས་རྣམ་ལ་དོན་རྣམ་གྱིས་མ་ཁྱབ་པའི་ཕྱིར་རོ་ཞེས་ཟེར་རོ། ཁ་ཅིག་ཤེས་རྣམ་ཁོ་ན་བསྒོམ་བྱ་ཡིན་ཏེ། གོམས་བྱའི་དོན་ལ་ཕུལ་དུ་བྱུང་བའི་ཁྱད་པར་བསྐྱེད་པའི་ཆེད་དུ་སྒོམ་པའི་ཕྱིར་དང༌། （ ༡༡༢བ་ ） མི་མཐུན་ཕྱོགས་ཀྱི་གཉེན་པོའི་ཆེད་དུ་སྒོམ་པའི་ཕྱིར་རོ། །ཞེས་ཟེར་རོ། །འོན་ཀྱང་སྒོམ་ཞེས་པའི་ཐ་སྙད་འཇུག་པར་བྱེད་པ་ལ་གཉིས་ཏེ། མི་རྟག་པ་དང་སྟོང་པ་ཉིད་སྒོམ་ཞེས་པ་ལྟ་བུ་ཡུལ་ལ་ཡང་སྒོམ་པའི་ཐ་སྙད་འཇུག་པ་དང༌། སྙིང་རྗེ་དང་བྱམས་པ་ལ་སོགས་པ་སྒོམ་པ་ལྟ་བུ༑ ཡུལ་ཅན་ལ་སྒོམ་ཞེས་པའི་ཐ་སྙད་འཇུག་པ་ལྟ་བུའོ། ། གཉིས་པ་ལ་གཉིས། སྤྱིའི་མཚམས་སྦྱར་བ་དང༌། སོ་སོའི་དོན་བཤད་པའོ༑ ༑དང་པོ་ནི། རྣམ་པ་རྣམས་སྤྱིར་བསྟན་ནས། ད་ནི་སོ་སོར་ཕྱེ་ནས་ཁྱད་པར་དུ་འཆད་དོ། །གཉིས་པ་ལ་གསུམ། གཞི་ཤེས་དང༌། ལམ་ཤེས་དང༌། རྣམ་མཁྱེན་གྱི་རྣམ་པ་རྒྱས་པར་བཤད་པའོ། །དང་པོ་ལ་བཞི་ལས། མཚམས་སྦྱར་བ་ན༑ མཁྱེན་གསུམ་གྱི་རྣམ་པ་དེ་ལ་རེ་ཞིག་ཐམས་ཅད་ཤེས་པ་ཉིད་ཀྱི་རྣམ་པའི་དབང་དུ་བྱས་ནས་གསུངས་སོ། །འདི་ཕྱི་འགྲེལ་ན་ཡོད་ཀྱང༌། མཚམས་སྦྱོར་དུ་ལེན་པ་འབྲེལ་སྟེ། འགྲེལ་ཆེན་གཉིས་ཀས་མཚམས་སྦྱོར་དུ་མཛད་པའི་ཕྱིར་རོ།། རྩ་བ་ནི། བཤད་དོ། །གང་ན། མེད་པའི་རྣམ་པ་ནས་བཟུང་སྟེ། །མི་གཡོ་བ་ཡི་རྣམ་པའི་བར། ཉི་ཤུ་རྩ་བདུན་མདོ་ལས་སོ། །མདོ་གང་གིས་ཤེ་ན། རབ་འབྱོར་གྱིས་གསོལ་བ། བཅོམ་ལྡན་འདས་ཡུམ་འདི་ནི་མ་མཆིས་པའི་ཕ་རོལ་ཏུ་ཕྱིན་པའོ༑ ༑བཅོམ་ལྡན་འདས་ཀྱིས་བཀའ་བསྩལ་པ། རབ་འབྱོར་ནམ་མཁའ་མེད་པའི་ཕྱིར་རོ། །ཞེས་པ་ནས། རབ་འབྱོར་གྱིས་གསོལ་བ། བཅོམ་ལྡན་འདས་ཡུམ་འདི་ནི་མི་གཡོ་བའི་ཕ་རོལ་ཏུ་ཕྱིན་པའོ། །བཅོམ་ལྡན་འདས་ཀྱིས་བཀའ་བསྩལ་པ། རབ་འབྱོར་ཆོས་ཀྱི་དབྱིངས་གནས་པ་ཉིད་ཀྱི་ཕྱིར་རོ་ཞེས་པའི་བར་གྱིས་སོ།

།ཇི་ལྟར་ན། བདེན་པ་གསུམ་པོ་སོ་སོ་ལ་རྣམ་པ་བཞི་བཞི་སྟེ་བཅུ་གཉིས་དང༌། ལམ་བདེན་ལ་ཡོད་པའི་རྣམ་པ་དེ་ནི་བཅོ་ལྔར་རོ། །འགྲེལ་པ་ལ་གཉིས༑ བདེན་པ་དང་པོ་གསུམ་གྱི་རྣམ་པ་བཅུ་གཉིས་དང༌། ལམ་བདེན་གྱི་རྣམ་པ་བཅོ་ལྔ་བཤད་པའོ། ། དང་པོ་ནི། མཚན་ཉིད་དག་ཡིན་ནོ། །མཚན་གཞི་གང་གི་ཞེ་ན། སྡུག་བསྔལ་ལ་སོགས་པའི་བདེན་པ་དང་པོ་གསུམ་གྱིའོ། །གང་ན། མདོ་ནས་གསུངས་པའི་རྣམ་པ་བཅུ་གཉིས་ནིའོ། །ཇི་ལྟར་ཞེ་ན། རྟག་པའི་རང་བཞིན་མེད་པ་དང༌། སྐད་ཅིག་ལས་ལྷག་པར་མི་སྐྱེ་བ་དང༌། བྱེད་པ་པོའི་བདག་གིས་དབེན་པ་དང༌། བདག་མེད་པས་བདག་ཏུ་རྟོག་པའི་སྐྱོན་གྱིས་མི་བརྫི་བའི་རྣམ་པ་སྟེ་བཞི་ནི་གོ་རིམ་བཞིན་དུ་སྡུག་བསྔལ་གྱི་བདེན་པའི་མི་རྟག་པ་དང༌། སྡུག་བསྔལ་བ་དང༌། སྟོང་པ་དང༌། བདག་མེད་པའི་རྣམ་པའོ། །དོན་དམ་པར་མིང་གཟུགས་བསྐྱེད་པའི་གནས་སུ་མེད་པ་དང༌། དོན་དམ་པར་འགྲོ་འོང་གི་སྐྱེ་འགག་དང་བྲལ་བས་ནམ་མཁའ་དང༌། དོན་དམ་པར་རྟོག་དཔྱོད་དང་བྲལ་བས་སྒྲས་བརྗོད་དུ་མེད་པ་དང་དོན་དམ་པར་ཡང་སྲིད་འབྱུང་བའི་རྐྱེན་ཚོར་བ་སོགས་མིང་བཞིའི་ཕུང་པོ་མེད་པ་སྟེ། ཀུན་འབྱུང་གི་བདེན་པའི་རྒྱུ་སོགས་རྣམ་པ་བཞིའོ། །འགོག་པའི་ངོ་བོ་ལ་ཤེས་རབ་ཀྱི་སྟོབས་ཀྱིས་མངོན་དུ་བྱ་བ་ཡིན་གྱི་རྒྱུད་གཅིག་ནས་གཅིག་ཏུ་འགྲོ་བ་མེད་པ་དང༌། གཟོད་མ་ནས་ཞི་བས་མི་འཕྲོག་པ་དང༌། ཆོས་དབྱིངས་ཀྱི་རང་བཞིན་ཡིན་པས་མི་ཟད་པ་དང༌། དོན་དམ་པར་སྐྱེ་བའི་རྒྱུ་མེད་པས་སྐྱེ་བ་མེད་

（ ༡༡༣ན ） པའྀ་རྣམ་པ་སྟེ་འགོག་བདེན་གྱི་འགོག་པ་སོགས་བཞི་ཡིན་ནོ། ། གཉིས་པ་ལ་གསུམ། རྟེན་ལམ་གྱི་དབྱེ་བ། བརྟེན་པ་རྣམ་པའི་དབྱེ་བ། གྲངས་ཀྱི་དོན་བསྡུ་བའོ། །དང་པོ་ནི། གཞི་ཤེས་ཀྱི་ལམ་བདེན་ནི་དབྱེ་གཞི། དབྱེ་ངོ་རྣམ་པ་གསུམ་མོ། །འབྱེད་པའི་རྒྱུ་མཚན་ནི། ཉོན་མོངས་པའི་སྒྲིབ་པའི་གཉེན་པོ་ཉིད་དུ་ཐེག་དམན་གྱི་ཟག་པ་མེད་པའི་ལམ་གཅིག་དང༌། ཤེས་སྒྲིབ་ཀྱི་གཉེན་པོར་སྒོམ་པའི་ལམ་ཟག་པ་དང་བཅས་པ་དང༌། མཐོང་བའི་ལམ་ཟག་པ་མེད་པ་གཉིས་སུ་དབྱེར་ཡོད་པ་ཡིན་པས་སོ། །གལ་ཏེ་གཞི་ཤེས་ཀྱི་རྣམ་པར། ཤེས་སྒྲིབ་ཀྱི་གཉེན་པོ་སྟོན་པ་མི་རིགས་སོ་ཞེ་ན། ཉན་ཐོས་ལ་བསྟན་མི་དགོས་ཀྱང་ཐམས་ཅད་ཤེས་པ་ཉིད་ཀྱིས་རང་སངས་རྒྱས་རྣམས་ཀྱི་མངོན་རྟོགས་ཀྱང་བསྡུས་པས། དེའི་ཕྱིར་རང་སངས་རྒྱས་དེ་དག་གི་སྤང་བྱ་ཤེས་བྱའི་སྒྲིབ་པ་གཟུང་རྟོག་གི་གཉེན་པོ་ཉིད་དུ་བསྟན་པས་སྐྱོན་མེད་དོ། །འདི་ལ་ལོཙྪ་བ་ན་རེ། ལམ་གསུམ་གྱི་རྣམ་པ་འདི་གཞི་ཤེས་ཀྱི་ཤེས་རྣམ་ཡིན་ནམ། དོན་རྣམ་གྱི་དབང་དུ་བྱས་པ་ཡིན། དང་པོ་ལྟར་ན། ལམ་བདེན་གྱི་རྟོགས་བྱའི་རྣམ་པ་མ་བསྟན་པས་སྐབས་དང་འགལ་ལོ། །གཉིས་པ་ལྟར་ན། འདིར་བསྟན་ལམ་བདེན་ཉན་རང་དང་འབྲེལ་བའི་གཞི་ཤེས་སུ་བཤད་པ་མི་རིགས་ཏེ། གཞི་ཤེས་ཀྱི་དམིགས་པ་ཡིན་པ་ལ་དེར་འདུ་བས་མ་ཁྱབ་པའི་ཕྱིར། དཔེར་ན་བདེན་པ་དང་པོ་གསུམ་བཞིན་ནོ། །དེས་ན་སློབ་དཔོན་གྱིས་འདི་ནི་མི་རིགས་པས་འཕགས་པའྀ་དགོངས་པ་ནི་ཤེས་སྒྲིབ་ཀྱི་གཉེན་པོ་གཉིས་ཀྱིས་རང་རྒྱལ་བྱང་སེམས་སངས་རྒྱས་གསུམ་གའི་རྒྱུད་ཀྱི་དེའི་གཉེན་པོ་ཟག་བཅས་དང་ཟག་མེད་ཐམས་ཅད་བསྟན་པ་ཡིན་ཏེ། འཕགས་པས་གང་ཟག་འདིའོ་ཞེས་པའི་ཁྱད་པར་གྱི་ཚིག་མེད་ལ་སྤྱིའི་སྒྲ་ཡང་རིགས་པས་འཐད་པའི་དོན་ལ་འཇུག་པས་སོ། །ཞེས་འཆད་དོ།། འོན་ཀྱང་སྤྱིར་གཞི་ཤེས་ཀྱི་དམིགས་པ་ལ་དེར་འདུ་བས་མ་ཁྱབ་ཀྱང་ལམ་བདེན་གྱི་སྐབས་སུ་ཁྱབ་དགོས་ཏེ།

འདི་མཁྱེན་གསུམ་གྱི་ནང་ནས་གཞི་ཤེས་འབའ་ཞིག་གི་སྐབས་ཡིན་པ་དང༌། ཉན་རང་གིས་རང་རྒྱུད་ཀྱི་ལུས་ཚོར་སེམས་ཆོས་ཉི་ཚེ་ལ་དམིགས་པས་ཐེག་ཆེན་ལས་དམིགས་པ་དམན་པར་དབུས་མཐའི་འགྲེལ་ མེས་པོའི་ཤུལ་གཞག་ལས། གུང་རུ་རྒྱལ་མཚན་བཟང་པོའི་གསུང་ཆོས་སྐོར།བྱམས་པའི་དགོངས་རྒྱན་བཞུགས་སོ། ། -PAGE 302--PAGE 301-