གཉིས་པ་ལ་གཉིས་ལས། རྩ་བ་ནི། འཕགས་པས་ཉི་ཁྲི་སྣང་བར། དོན་དམ་པར་སྒོམ་ལམ་རེ་རེ་ལ་བསོད་ནམས་གྲངས་མེད་པ་གཞལ་མེད་ལ་སོགས་པ་སྐྱེ་བར་བསྟན་པ་རྣམས། དམ་པའི་དོན་དུ་བཟོད་པ་མ་ཡིན་ཏེ། དོན་དམ་པར་མངོན་པར་བརྗོད་པ་ཐ་དད་པས་ཀྱང་ཐ་མི་དད་པ་ཡིན་པའི་ཕྱིར། ཞེས་རྩཽད་པར་བཀོད་ནས། དམིགས་པ་མེད་པའི་ཐུགས་བརྩེའི་རྒྱུ་མཐུན་པ་བསོད་ནམས་གྲངས་མེད་སོགས་བསྟན་པ་དེ་དག་དོན་དམ་པར་མེད་ཀྱང་ཀུན་རྫོབ་ཏུ་ཐུབ་པ་བཞེད༑ ཅེས་ལན་དུ་སྦྱར་རོ། །དེ་ཡང་མདོ་ལས། བཅོམ་ལྡན་འདས་སྟོང་པ་ཉིད་ལ་ཟབ་པ་མི་དམིགས་པ་སྟེ། གྲངས་དང༌། གཞལ་བ་དང༌། ཚད་ཀྱང་མི་དམིགས་ཏེ། དེ་བས་ན་ཆོས་དེ་དག་ལ་དོན་ནམ་ཡི་གེ་ཐ་དད་དུ་བགྱི་བ་མ་དམིགས་སོ། །ཞེས་རྩོད་པའི་མདོ་དང༌། རབ་འབྱོར་འོན་ཀྱང་བརྗོད་དུ་མེད་པའི་དོན་ལ་དེ་བཞིན་གཤེགས་པས་མི་ཟད་པ་ཞེས་བྱ་བའམ། གྲངས་མེད་པ་ཞེས་བྱ་བའམ༑ གཞལ་དུ་མེད་པ་ཞེས་བྱའམ། ཚད་མེད་པ་ཞེས་བྱ་བ་ནས་མྱ་ངན་ལས་འདས་པ་ཞེས་མངོན་པར་བརྗོད་པ་གང་ཡིན་པ་འདི་ནི་དེ་བཞིན་གཤེགས་པའི་ཐུགས་རྗེ་ཆེན་པོའི་རྒྱུ་མཐུན་གྱིས་བསྟན་པ་ཡིན་ནོ། །ཞེས་ལན་དུ་གསུངས་སོ། ། ལེའུ་བརྒྱད་མ་དང༌། རྣམ་འགྲེལ་དང༌། ཤེས་རབ་སྒྲོན་མ་དང༌། ཤནྟི་པ་དང༌། ཟླ་འོད་རྣམས་ཀྱང་དེའི་རྗེས་སུ་འབྲང་ངོ༌། །འབྲེལ་བ་དེ་རྗེས་འབྲང་དང་བཅས་པ་ལྟར་ན། གལ་ཏེ་དོན་དམ་པར་རམ་ཐ་སྙད་ལ་བརྟེན་ནས་རྩོད། དང་པོ་ལྟར་ན། བཟོད་པ་མ་ཡིན་ནོ། །གང་ལ་ན། སྒོམ་པའི་ལམ་ལའོ། །གང་ཞེ་ན། གྲངས་མེད་ལ་སོགས་བསྟན་པ་རྣམས་སོ། །གང་དུ་ན། དམ་པའི་དོན་དུའོ། །གཉིས་པ་ལྟར་ན༑ བཞེད་དོ། །གང་ན། བསོད་ནམས་གྲངས་མེད་སོགས་བསྟན་པ་དེ་དག་གོ ། གང་གིས་ན། ཐུབ་པས་སོ། །གང་དུ་ན། ཀུན་རྫོབ་ཏུའོ། །ཇི་ལྟར་ན་དེ་བཞིན་གཤེགས་པའི་ཐུགས་བརྩེ་བའི་རྒྱུ་མཐུན་པས་བསྟན་པར་རོ། །དེ་ཡང་གྲངས་ངེས་ནི་རྫས་སམ་རིགས་ཀྱི་དབང་དུ་བྱེད་པ་ཡིན་ལ། འབྲས་བུ་གྲངས་མེད་ལ་སོགས་པ་གསུངས་པ་ནི་ལོག་ས་ཐ་དད་ལས་ལོག་པའི་ལྡོག་པའི་ཆ་དུ་མ་དབྱེར་རུང་ཞེས་པའི་དོན་ཏོ།

།དེས་ན་རྫས་སམ་རིགས་དགུར་ངེས་ལ་ལྡོག་པའི་སྒོ་ནས་གྲངས་མེད་སོགས་སུ་འཇོག་པའི་དགུའི་གྲངས་ངེས་མི་འཇིག་གོ །དེ་ཡང་འཕགས་པས་མདོའི་འབྲེལ་གཙོ་བོར་མཛད་ནས་མདོའི་དྭོགས་གཅོད་དུ་སྦྱར་ལ། སློབ་དཔོན་གྱི་བསྟན་བཅོས་ལས། རྣམ་པས་རྣམ་པ་དགུར་བཞེད་དོ། །ཞེས་སྒོམ་ལམ་དགུར་གསུངས་པ་ལ་སྔར་གྱི་རྩོད་པ་བཀོད་པ་ལྟར་དྭོགས་པ་སྐྱེ་ལ། དེའི་ལན་དུ་རྐང་པ་བཞི་ཁ་འགྲོ་བར་དགོངས་ནས། གཙོ་བོར་བསྟན་བཅོས་ལ་དྭོགས་གཅོད་མཛད་དོ། །དེས་ན་འཕགས་སེང་གཉིས་དགོངས་པ་འགལ་བར་ཡང་མི་བཟུང་ངོ༌། །འདིར་བདེན་གཉིས་ཀྱི་སྒོ་ནས་ལན་མཛད་པའི་བདེན་པ་གཉིས་ནི། དབུ་མ་པ་ལ་གྲགས་པའམ། དངོས་སྨྲ་བ་འདོད་པའི་རྫས་ཡོད་དང་བཏགས་ཡོད་ལ་བྱེད་ཅེ་ན། ལོཙྪ་བ་ཆེན་པོ། ཁྱུང༌། ཕྱྭ་པ། རིག་རལ། ཨར་རྣམས་ཀྱིས་ཕྱི་མ་དང༌༑ འབྲེ་སྔ་མ་བཞེད་དོ། །འདིར་རྒྱུ་མཐུན་ནི། གསུང་རབ་སྟེ་སྙིང་རྗེ་ཆེན་པོས་ཀུན་ནས་བསླངས་པས་དེའི་འབྲས་བུ་ཡིན་པའི་ཕྱིར་རོ། །དེས་ན་ཀུན་རྫོབ་ཏུ་གྲངས་མེད་སོགས་སྐྱེ་བར་སྟོན་བྱེད་ཀྱིས་བསྟན་པའི་ཆོས་གསུང་རབ་དེ་དག་ནི་ཆོས་དབྱིངས་རྟོགས་པའི་རྒྱུ་མཐུན་གྱི་འབྲས་བུ་ཡིན་ཞེས་པའི་དོན་ནོ། །དེ་ལྟར་ཡང་འགྲེལ་ཆེན་ལས། དམིགས་པ་མེད་པའི་ཐུགས་རྗེ་ཆེན་པོའི་རང་བཞིན་ཆོས་ཀྱི་དབྱིངས་ཀྱི་རྒྱུ་མཐུན་པར་གྱུར་པ་བསྟན་པའི་ཆོས་ཀྱི་ངོ་བོ་ཉིད་དེ་དག་ཀུན་རྫོབ་ཏུ་ཇི་སྐད་བཤད་པ་བཞིན་དུ་བསྟན་པ་ནི་བྱིས་པའི་སྐྱེ་བོ་རྣམས་ལ་འབྲས་བུ་ཆེན་པོ་འབྱུང་བ་སྟོན་པ་ཡིན་པར་དེ་བཞིན་གཤེགས་པ་བཞེད་དོ་ཞེས་སོ༑ ༑འགྲེལ་པ་ལ་གཉིས། དོན་དམ་དུ་རྟགས་མ་གྲུབ་པའི་ལན། ཀུན་རྫོབ་ཏུ་ཁྱབ་པ་མ་གྲུབ་པར་བསྟན་པའོ།

།དང་པོ་ནི། བཟོད་པ་མ་ཡིན་ནོ། །གང་ལ་ན། སྒོམ་པའི་ལམ་ནི་ཟབ་པ་སྟེ། །ཞེས་ཇི་སྐད་བཤད་པའི་མཚན་ཉིད་ཅན་ལའོ།། གང་གིས་ན། གྲངས་མེད་པ་དང༌། གཞལ་དུ་མེད་པ་དང༌། ཚད་མེད་པ་བསྟན་པའི་ཚིག་ཏུ་བརྗོད་པའི་ངོ་བོ་རྣམས་ཀྱིས་ནིའོ། །གང་ལ་ལྟོས་ན། དོན་དམ་པར་ནིའོ༑ ༑ （ ༡༤༤ན ） གང་ན། གྲངས་མེད་ལ་སོགས་པ་གསུམ་ཐ་དད་པ་ཉིད་ཀྱི་ངོ་བོར་དབྱེ་བར་བྱ་བར་རོ། །རྒྱུ་མཚན་ནི། ལྡོག་པ་ཐ་དད་ལ་ལྟོས་ནས་གྲངས་མེད་སོགས་ཉེ་བར་སྐྱེད་བྱེད་རྣམས་དོན་གཅིག་ལ་རབ་ཏུ་སྦྱར་བ་ཡིན་པའི་ཕྱིར་རོ༑ ༑གཉིས་པ་ནི། བཞེད་དོ། གང་གིས་ན། དེ་བཞིན་གཤེགས་པས་སོ། ། གང་ན། དམིགས་པ་མེད་པའི་ཐུགས་རྗེ་ཆེན་པོའི་རང་བཞིན་གྱིས་ཆོས་ཀྱི་དབྱིངས་ཀྱི་རྣམ་པ་ཅན་དུ་རྟོགས་པའི་རྒྱུ་དང་མཐུན་པར་གྱུར་པའི་འབྲས་བུ་ཡིན་པར་བཤད་པའི་ཆོས་ཀྱི་ངོ་བོ་ཉིད་བསོད་ནམས་གྲངས་མེད་སོགས་སྐྱེ་བར་ཇི་སྐད་བཤད་ཅིང་བསྟན་པ་དེ་དག་གོ །གང་ལ་ལྟོས་ཏེ་ན། ཀུན་རྫོབ་ཏུ་ནིའོ། ། གང་གི་ཆེད་དུ་ན། བྱིས་པའི་སྐྱེ་བོ་རྣམས་ལ་སྒོམ་ལམ་གྱི་འབྲས་བུ་ཆེན་པོ་སྐྱེ་བར་རབ་ཏུ་སྟོན་པ་ཉིད་ཀྱི་སྒོ་ནས་སྒོམ་ལམ་གྱི་འབྲས་བུ་ལ་དྲོད་པ་བསྐྱེད་པའི་ཕྱིར་དུའོ། །དེས་ན་སྒོམ་ལམ་མང་པོ་ཉིད་དུ་ཐལ་བར་མི་འགྱུར་རོ། །བཞི་པ་ལ་གཉིས། རྩོད་པ་དང༌། ལན་ནོ། །དང་པོ་ལ་གསུམ་ལས། སྔ་འགྲེལ་ནི། སྒོམ་ལམ་དོན་དམ་པར་སྟོང་པ་ཉིད་ཀྱི་མཚན་ཉིད་ཀྱིས་ཞེས་པ་ནས། དྭོགས་པ་བསུ་བར་ཞེས་པའི་བར་རོ། །རྩ་བ་ནི། སྒོམ་ཞེས་བྱ་བའི་ལམ་གྱིས་ནི།། སྤང་བྱ་ཅི་ཞིག་ཉམས་ཤིང་གཉེན་པོ་ཅི་ཞིག་འཐོབ་སྟེ། བོར་ཐོབ་མེད་པར་ཐལ། སྒོམ་ལམ་ཡང་དོན་དམ་པར་བརྗོད་མེད་ཡིན་པའི་ཕྱིར་རོ། ཁྱབ་པ་ཡོད་དེ། དོན་དམ་པར་དངོས་པོ་བརྗོད་དུ་མེད་པ་ལ། སྤང་བྱ་ཉམས་པ་དང༌། གཉེན་པོ་འཕེལ་བར་མི་རུང་བས་ཁྱབ་པའི་ཕྱིར་རོ། །འགྲེལ་པ་ནི། ཐེག་པ་ཆེན་པོའི་སྒོམ་པ་ཞེས་བྱ་བའི་ལམ་གྱིས་ནི། སྤང་བྱ་མི་མཐུན་ཕྱོགས་ཀྱི་ངོ་བོ་ནི་ཅི་ཞིག་བོར།

།གཉེན་པོ་རྣམ་པར་སྦྱང་བའི་ངོ་བོ་ནི་ཅི་ཞིག་འཐོབ་སྟེ་བོར་ཐོབ་མེད་པར་ཐལ། ཡང་དག་པར་ན་དེ་ཉིད་གཅིག་དང་གཞན་ཉིད་དང་རང་གཞན་གཉིས་ཀ་དང༌། གཉིས་ཀ་མ་ཡིན་པ་ཉིད་དུ་བརྗོད་དུ་མེད་པ་དེ་བས་ནའོ། ཁྱབ་སྒྲུབ་ནི། དོན་དམ་པར་བརྗོད་དུ་མེད་པ་ལ། མི་མཐུན་པའི་ཕྱོགས་གོ་རིམ་བཞིན་དུ་འབྲལ་བ་དང༌༑ གཉེན་པོ་དག་སྐྱེ་བར་མི་རུང་བས་ཁྱབ་སྟེ། དོན་དམ་པར་སྒོམ་པ་ཕུལ་དུ་ཕྱིན་པར་བྱར་མེད་པའི་ཕྱིར་རོ། །ཆོས་ཉིད་ཀྱི་རང་གི་ངོ་བོར་ཡོད་པར་འདོད་པའི་སྒོམ་ལམ་གྱི་དངོས་པོ་དོན་དམ་པར་ངོ་བོ་ཉིད་མེད་པ་ཉིད་ཀྱིས་སོ། །འདོད་མི་ནུས་ཏེ། སྤང་གཉེན་ལ་བོར་ཐོབ་ཅུང་ཟད་ཀྱང་མི་བྱེད་པས་སྒོམ་སྤང་གི་གཉེན་པོར་ཉེ་བར་དགོད་པར་མི་བྱ་བ་ཁོ་ནའོ་ཞེ་ན། གཉིས་པ་ལ་གསུམ་ལས། སྔ་འགྲེལ་ནི། ཚུལ་དེ་ལྟ་མ་ཡིན་ཏེ། རྒྱུ་མཚན་འདི་ལྟར་རོ། །རྩ་བ་ལ་གཉིས། སྣང་ཚོད་དུ་ཉམས་འཕེལ་བྱེད་པར་བསྟན་པ། རང་བཞིན་ལ་ཉམས་འཕེལ་མེད་པར་བསྟན་པའོ། །དང་པོ་ནི། ཇི་ལྟར་བྱང་ཆུབ་ཐ་སྙད་དུ་གདུལ་བྱའི་འདོད་པ་སྒྲུབ་པ་དེ་བཞིན་དུ་སྒོམ་ལམ་འདི་ནི་ཐ་སྙད་དུ་འདོད་པའི་དོན་སྤང་བྱ་ཉམས་པ་དང་གཉེན་པོ་འཕེལ་བ་སྒྲུབ་པར་བྱེད་པས་ཀུན་རྫོབ་ཏུ་ཁྱབ་པ་མ་གྲུབ་ཅེས་པའོ། །གཉིས་པ་ནི། བྱང་ཆུབ་ཇི་ལྟ་བུ་ཞེ་ན། བྱང་ཆུབ་ཀྱི་ཡིན་ཚུལ་ནི་ཆོས་རྣམས་ཀྱི་དེ་བཞིན་ཉིད་ཀྱི་མཚན་ཉིད་ཡིན་ལ། སྒོམ་ལམ་དེ་ཡང་དེ་བཞིན་ཉིད་དེའི་མཚན་ཉིད་དུ་བཞེད་པས་དོན་དམ་པར་འདོད་ཅེས་པའོ། །འགྲེལ་པ་གཉིས། རྩ་ （ ༡༤༤བ ） འགྲེལ་སྦྱར་བ་དང༌། རྩ་བའི་དོན་བཤད་པའོ། །དང་པོ་ནི། ཇི་ལྟར་ཁྱད་པར་དུ་བྱར་མེད་པའི་སངས་རྒྱས་ཀྱི་བདག་པོ་ཞེས་པ་ནས། དེ་བཞིན་དུ་ཞེས་པའི་བར་ནི་རྐང་པ་དང་པོའི་འགྲེལ་པའོ། །དེ་བཞིན་ཉིད་ཀྱི་ཞེས་པ་ནས་རང་བཞིན་གྱི་ཞེས་པའི་བར་ནི་རྐང་པ་གསུམ་པའི་འགྲེལ་པའོ། །དེ་བཞིན་ཉིད་ཀྱི་མཚན་ཉིད་འདི་ཡང་ཞེས་པ་ནི་རྐང་པ་བཞི་པའི་འགྲེལ་པའོ།

།ལྷག་མ་ནི་རྐང་པ་གཉིས་པའི་འགྲེལ་པའོ། །གཉིས་པ་ལ་གཉིས། ཀུན་རྫཽབ་ཏུ་ཁྱབ་པ་མ་གྲུབ། དོན་དམ་དུ་འདོད་པའི་ལན་ནོ། །དང་པོ་ལ་གཉིས། དཔེ་དགོད་པ་དང༌། དོན་སྦྱར་བའོ། །དང་པོ་ནི༑ ཇི་ལྟར་དང་དེ་བཞིན་དུ་ཞེས་པ་ནི། དཔེ་དགོད་པའི་ཚིག་ཕྲད་དོ། །དོན་བྱེད་པའོ་ཞེས་དྲང་ངོ༌། །གང་ན་གདུལ་བྱའི་སྐྱེ་བོ་རྣམས་ཀྱི་མངོན་པར་འདོད་པའི་དོན་མངོན་མཐོ་དང་ངེས་ལེགས་སོ། །གང་གིས་ན། རྐྱེན་ཁྱད་པར་དུ་བྱར་མེད་པའི་དེ་བཞིན་ཉིད་ཀྱི་བྱང་ཆུབ་ཀྱིས་སོ། །བྱང་ཆུབ་དེ་ཇི་ལྟ་བུ་ཞེ་ན། སྤྲོས་པ་མེད་པའི་ཡེ་ཤེས་ཀྱིས་བདག་ཉིད་རྟོགས་པ་ཆོས་ཀྱི་སྐུ་དང་ལ་སོགས་པས་སྤྲུལ་སྐུ་དང་ལོངས་སྐུ་རྣམས་ཀྱི་རང་བཞིན་ཏེ་ཆོས་ཉིད་དོ། །ཇི་ལྟར་ན། སངས་རྒྱས་ཀྱི་བདག་པོའི་རྐྱེན་ཙམ་གྱིས་གདུལ་བྱ་རང་རང་གི་བསོད་ནམས་དང་ཡེ་ཤེས་ཀྱི་རྗེས་སུ་མཐུན་པར་གཟུགས་སྐུ་རྣམ་པ་གཉིས་ཀྱིས་དོན་ཁྱད་པར་ཅན་སྣང་བའི་སེམས་བསྐྱེད་པའི་སྒོ་ནས་སོ། །གཉིས་པ་ནི། སྒོམ་པས་གློ་བུར་གྱི་དྲི་མ་དང་བྲལ་བའི་སྒོ་ནས་མངོན་སུམ་དུ་བྱས་པའི་སྒོམ་པའི་ལམ་འདི་ཡང་དོན་དམ་པར་དེ་བཞིན་ཉིད་ཀྱི་མཚན་ཉིད་ཡིན་པས་ཀུན་རྫོབ་ཏུ་མི་མཐུན་ཕྱོགས་ཉམས་པ་དང་གཉེན་པོ་སྐྱེ་བའི་རིམ་པས་མངོན་པར་འདོད་པའི་དོན་གྱི་བྱ་བ་བྱེད་དོ། །གཉིས་པ་ནི། དོན་དམ་པར་ནི་སྤང་བྱ་ཉམས་པ་དང་གཉེན་པོ་འཕེལ་བ་ཅི་ཡང་མེད་དོ་ཞེས་དགག་པའི་ཚུལ་དུ་བཞེད་པས། དེའི་ཚེ་ཅི་ལ་ཡང་སྦྱོར་བ་མེད་པ་ཉིད་དེ་ཁོ་ན་ཉིད་ལ་སྦྱོར་བ་ཡིན་པར་འདོད་པ་ཁོ་ན་ཡིན་པས་ཉེས་པ་མེད་དོ། །ལྔ་པ་ལ་གཉིས། རྩོད་པ་དང༌། ལན་ནོ། །དང་པོ་ལ་གསུམ་ལས། སྔ་འགྲེལ་ནི། དོན་དམ་པར་དེ་ལྟ་ཡིན་ན་ཡང་ཀུན་རྫོབ་ཏུ་ཡང་བྱང་ཆུབ་ཐོབ་པའི་དོན་བྱེད་པར་མི་རུང་ངོ་སྙམ་པའི་དགོས་པ་བསུ་བར་བྱ་བའི་ཕྱིར་གསུངས་སོ། །རྩ་བ་ནི། བྱང་ཆུབ་ཀྱི་སེམས་ཀྱིས་བྱང་ཆུབ་མི་བསྐྱེད་པར་འགྱུར་ཏེ། བྱང་ཆུབ་ཀྱི་སེམས་ནི་སྔ་མས་བྱང་ཆུབ་བསྐྱེད་པར་རིགས་པ་མ་ཡིན་ཞིང་ཕྱི་མས་ཀྱང་བསྐྱེད་པ་མ་ཡིན་པའི་ཕྱིར་རོ།

།འགྲེལ་པ་ལ་གཉིས༑ ཐལ་བ་དགོད་པ་དང༌། རྟགས་སྒྲུབ་པའོ། །དང་པོ་ནི། ཇི་ལྟར་བྱང་ཆུབ་ཀྱི་དོན་ཁྱད་པར་ཅན་སྣང་བའི་སེམས་བསྐྱེད་པའི་སྒོ་ནས་བྱང་ཆུབ་སྒྲུབ་པའི་དོན་བྱེད་དེ་མི་བྱེད་པར་ཐལ། བྱང་ཆུབ་ཀྱི་སེམས་སྔ་ཕྱི་རེ་རེ་བ་དང༌། སྔ་ཕྱི་ཅིག་ཅར་དུ་འབྱུང་བ་དང༌། སྔ་ཕྱི་རིམ་གྱིས་འབྱུང་བས་ཀྱང་མི་བསྐྱེད་པ་དེ་བས་ནའོ། ། གཉིས་པ་ལ་རྟགས་དང་པོ་ནི། སེམས་སྔ་ཕྱི་རེ་རེས་ནི་བྱང་ཆུབ་པར་རིགས་པ་མ་ཡིན་ཏེ། སྔ་ཕྱིར་གྱུར་པའི་སེམས་རེ་རེ་ལ་སངས་རྒྱས་ཀྱི་བྱང་ཆུབ་སྒྲུབ་པར་བྱེད་པ་རྣམ་པ་ཐམས་ཅད་མཁྱེན་པ་ཉིད་དང༌། ལ་སོགས་པ་སྐད་ཅིག་མའི་བར་དོན་མཐའ་དག་མི་སྣང་བའི་ཕྱིར། ཁྱབ་པ་ཡོད་དེ། རྒྱུ་མ་ཚོགས་པར་འབྲས་བུ་འབྱུང་བ་མི་སྲིད་པའི་ཕྱིར་རོ། །རྟགས་གཉིས་པ་ནི། （ ༡༤༥ན ） འདོད་པའི་དོན་བྱང་ཆུབ་སྒྲུབ་པར་བྱེད་པ་རྣམ་མཁྱེན་ནས་སྐད་ཅིག་མའི་བར་སྣང་བའི་སེམས་ཅིག་ཅར་འབྱུང་བའི་མང་པོ་ཉིད་ཀྱིས་ཀྱང་བྱང་ཆུབ་ཐོབ་པ་མ་ཡིན་ཏེ། དེ་ལྟ་བུ་མི་སྲིད་པའི་ཕྱིར་ཏེ། མདོ་ལས། སེམས་ཅན་རྣམས་ནི་རྣམ་པར་ཤེས་པའི་རྒྱུན་རེ་རེ་བའོ་ཞེས་འབྱུང་བས་སོ། །རྟགས་གསུམ་པ་ནི། བླ་ན་མེད་པའི་སངས་རྒྱས་ཀྱི་བྱང་ཆུབ་སྒྲུབ་པར་བྱེད་པ། དྲན་པ་ཉེ་བར་བཞག་པ་ལ་སོགས་པ་སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ཀྱི་བར་རྟོགས་པར་གྱུར་པའི་རང་གི་ངོ་བོར་རིམ་གྱིས་བྱུང་བ་སེམས་སྔ་ཕྱིར་གྱུར་པ་མང་པོ་ཉིད་ཀྱིས་ཀྱང་བྱང་ཆུབ་ཐོབ་པར་རིགས་པ་མ་ཡིན་ཏེ། དེ་དག་ཕན་ཚུན་འབྲེལ་བ་མེད་པའི་ཕྱིར། རྟགས་གྲུབ་སྟེ། སེམས་ཕྱི་མ་དེ་བྱུང་མ་ཐག་ཏུ་སེམས་སྔ་མ་དེ་ཕྱི་མའི་རྗེས་སུ་འགྲོ་བ་མེད་པ་ཉིད་དུ་འཇིག་པས་ནའོ་ཞེ་ན། འདིར་བསྐྱེད་ཚུལ་གསུམ་པོ་འདིར་ཁ་ཚོན་ཆོད་ལ། བསྐྱེད་ཚུལ་དང་པོ་གཉིས་མི་འདོད་ཅིང༌། རིམ་གྱིས་འབྱུང་བས་མི་བསྐྱེད་པ་ལ་རྟགས་མ་གྲུབ་ཀྱི་ལན་དང༌། དེའི་སྒྲུབ་བྱེད་ལ་ཁྱབ་མེད་ཀྱི་ལན་བཏབ་ནས།

སེམས་བསྐྱེད་སྔ་ཕྱི་རྣམས་ལྟོས་ནས་བྱང་ཆུབ་བསྐྱེད་དེ། དཔེར་ན་མར་མེས་སྡོང་བུ་སྲཻག་པ་བཞིན། །དེ་སྐད་དུ་ཡང༌། འགྲེལ་ཆེན་ལས། སྔར་བཤད་པའི་ཕྱོགས་མངོན་པར་འདོད་པ་མ་ཡིན་པའི་ཕྱིར། ཕྱོགས་ཕྱི་མ་ལ་རབ་ཏུ་གྲགས་པའི་དཔེའི་ཚུལ་གྱིས་ལན་བཏབ་པའི་ཕྱིར། །ཞེས་གསུངས་སོ། །གཉིས་པ་ལ་གསུམ་ལས། སྔ་འགྲེལ་ནི། རྩོད་པ་དེ་ནི་ཡང་དག་པ་མ་ཡིན་པས་མི་རིགས་སོ། །རྩ་བ་ལ་དངོས་ཀྱི་དོན་དང༌། དོན་གཞན་ཡང་མཚོན་ཚུལ་ལོ། །དང་པོ་ནི། སེམས་བསྐྱེད་སྔ་ཕྱི་རྣམས་ཕན་ཚུན་ལྟོས་མེད་དུ་བྱང་ཆུབ་མི་བསྐྱེད་ཀྱང་ལྟོས་ནས་བསྐྱེད་པ་ནི། མར་མེའི་སྐད་ཅིག་སྔ་ཕྱི་རྣམས་ལྟོས་མེད་དུ་སྡོང་བུ་མི་བསྲེགས་ཀྱང་ལྟོས་ནས་སྲེག་པ་མར་མེའི་དཔེ་ཡི་ཚུལ་གྱིས་ནི་རིག་པར་བྱའོ། །ཇི་སྐད་དུ། རིན་པོ་ཆེ་སྡུད་པ་ལས། འབྲུ་མར་སྙིང་པོ་འབར་བ་ཕྲད་པ་དང་པོ་ཡིས། །སྙིང་པོ་ཚིག་མིན་དེ་མེད་པར་ཡང་དེ་མི་ཚིག །མེ་ལྕེ་ཕྲད་པ་ཐ་མས་སྙིང་པོ་ཚིག་མིན་ལ། །མེ་ལྕེ་ཐ་མ་མེད་པར་སྙིང་པོ་ཚིག་མིན་ལྟར། །དང་པོའི་སེམས་ཀྱི་བྱང་ཆུབ་མཆོག་རེག་མ་ཡིན་པ། །དེ་མེད་པར་ཡང་དེ་ལ་རེག་པར་ནུས་མ་ཡིན། །ཐ་མའི་སེམས་ཀྱིས་བྱང་ཆུབ་ཞི་བ་ཐོབ་མིན་ལ། །དེ་མེད་པར་ཡང་དེ་ཐོབ་ནུས་པ་མ་ཡིན་ནོ། །ཞེས་ལྟོས་མེད་དུ་མི་བསྐྱེད་པར་གསུངས་ཤིང༌། ཆུ་ཡི་ཐིགས་པས་བུམ་པ་དང་པོ་ཐ་མའི་བར། །རིམ་གྱིས་ཉུང་ངུ་ཉུང་ངུས་དེ་ཡོངས་འགེངས་པ་ལྟར། །དེ་བཞིན་དང་པོའི་སེམས་ཀྱང་བྱང་ཆུབ་མཆོག་རྒྱུ་སྟེ།། རིམ་གྱིས་དཀར་པོའི་ཡོན་ཏན་རྫོགས་པའི་སངས་རྒྱས་འགྱུར། །ཞེས་སྔ་ཕྱི་ལྟོས་ནས་བྱང་ཆུབ་བསྐྱེད་པར་གསུངས་སོ། །གཉིས་པ་ནི། མར་མེའི་དཔེ་དེས་དངོས་བསྟན་ཟབ་མོའི་ཆོས་ཉིད་རྣམ་པ་བརྒྱད་ཀྱང་ཤེས་པར་བྱའོ། །འདིར། འཕགས་པས་མར་མེའི་དཔེས། སེམས་བསྐྱེད་ཀྱིས་བྱང་ཆུབ་བསྐྱེད་ཚུལ་ཁོ་ན་མཚོན་བྱེད་དུ་བྱས་ནས་སེམས་བསྐྱེད་སྔ་ཕྱི་རེ་རེས་མི་བསྐྱེད་ཅིང༌། དེ་དག་མེད་པར་ཡང་མི་བསྐྱེད་ལ་བསྐྱེད་པར་ནི་འདོད་དོ་ཞེས་པ་འདི་ཇི་ལྟར་ཤེས་པར་བྱ་ཞེ་ན།

ཟབ་མོའི་ཆོས་ （ ༡༤༥བ ） ཉིད་རྣམ་པ་བརྒྱད་ཀྱི་རྗེས་སུ་འབྲངས་ནས་ཤེས་པར་བྱའོ། །ཞེས་འཆད་དོ། །སློབ་དཔོན་གྱི་མར་མེའི་དཔེར་རྩ་བའི་ཤུགས་ལ་བསྟན་པའི་སེམས་བསྐྱེད་སྐད་ཅིག་སྔ་ཕྱི་རྣམས་ཕན་ཚུན་ལྟོས་ནས་བྱང་ཆུབ་བསྐྱེད་པ་དང༌། རྩ་བའི་དངོས་བསྟན་ཟབ་མོའི་ཆོས་ཉིད་རྣམ་པ་བརྒྱད་པོ་གཉིས་ཀ་མཚོན་པར་བཞེད་དོ། །དེ་ཡང་འཕགས་པའི་འགྲེལ་པ་ནི། མདོ་གཙོ་བོར་འཆད་བྱེད་ཡིན་པས་མདོའི་དངོས་བསྟན་གཙོ་བོར་བྱས་ལ། སློབ་དཔོན་གྱི་འགྲེལ་པ་ནི་བསྟན་བཅོས་གཙོ་བོར་འཆད་བྱེད་ཡིན་པས་བསྟན་བཅོས་ཀྱི་འབྲེལ་གཙོ་བོར་མཛད་དོ། །སློབ་དཔོན་ཤནྟི་པས། མར་མེའི་དཔེས་བྱང་ཆུབ་པར་འགྱུར་བར་ཤེས་པར་བྱའོ། །ཞེས་པ་ལ༑ བྱང་ཆུབ་གང་ན་ཟབ་མོའི་མཚན་ཉིད་བརྒྱད་མངོན་སུམ་དུ་བྱས་པའོ། ། བརྒྱད་གང་ཞེ་ན། སྐྱེ་བ་དང༌། ཞེས་འབྲེལ་བར་འཆད་དོ། །འགྲེལ་པ་ལ་རྩ་བ་ལྟར་གཉིས་ལས། དང་པོ་ལ་གཉིས། དཔེ་དགོད་པ་དང༌། དཔེ་དོན་སྦྱར་བའོ། ། དང་པོ་ལ་གཉིས། ལྟོས་མེད་དུ་མི་བསྲེགས། ལྟོས་ནས་སྲེག་པའོ། །དང་པོ་ལ་གཉིས༑ སྐད་ཅིག་དང་པོ་དང༌། གཉིས་པས་མི་བསྲེགས་པའོ། །དང་པོ་ནི༌། ཇི་ལྟར་ནི་དཔེའོ། །མེ་ལྕེ་དང་སྙིང་པོ་ཕྲད་པའི་སྐད་ཅིག་མ་དང་པོ་ལ་ནི་ཆོས་ཅན་ནོ༑ ༑མེ་ལྕེ་དང་སྙིང་པོའི་སྐད་ཅིག་མ་གཉིས་པ་མེད་པར་རྒྱུའི་མཚན་ཉིད་སྲེག་པར་བྱེད་པ་དང༌། འབྲས་བུའི་མཚན་ཉིད་བསྲེག་པར་བྱ་བ་མེད་ལ་ཞེས་པ་ནི་བསྒྲུབ་བྱའོ། །གཉིས་ཀས་ཕན་ཚུན་ནུས་པ་ཁྱད་པར་ཅན་དུ་མ་བྱས་པའི་ཕྱིར་ཞེས་པ་ནི་གཏན་ཚིགས་སོ། །རང་གི་རྒྱུས་ཕན་ཚུན་གྱི་སྒོ་ནས་དུས་མཉམ་དུ་ཕྲད་པ་ཙམ་བསྐྱེད་པས་སོ་ཞེས་པ་ནི་རྟགས་སྒྲུབ་བོ། །གཉིས་པ་ནི། དང་པོ་དེ་བཞིན་དུ་མེ་ལྕེ་དང་སྙིང་པོ་བསྲེག་བྱ་སྲེག་བྱེད་ཀྱི་ནུས་པ་ཁྱད་པར་ཅན་དུ་སྐྱེ་བའི་སྐད་ཅིག་མ་གཉིས་པ་ལ་ཡང་ཞེས་པ་ནི་ཆོས་ཅན་ནོ། །མེ་ལྕེ་དང་སྙིང་པོའི་སྐད་ཅིག་མ་དང་པོ་མེད་པར་རྒྱུ་དང་འབྲས་བུའི་མཚན་ཉིད་སྲེག་པར་བྱེད་པ་དང་བསྲེག་པར་བྱ་བ་མེད་དོ་ཞེས་པ་ནི་བསྒྲུབ་བྱའོ།།

དོན་དམ་དུ་མ་ཟད་ཀུན་རྫོབ་ཏུ་ཡང་འབྱུང་བ་མེད་པའི་ཕྱིར་རོ། །ཞེས་པ་ནི་གཏན་ཚིགས་སོ། །ལྡོག་ན་གནོད་པ་ཅན་གྱི་ཚད་མ་སྟོན་པ་ནི། རྟག་ཏུ་ཡོད་པ་དང༌༑ ལ་སོགས་པའི་གཏན་མེད་པར་ཐལ་བར་འགྱུར་ཏེ། རྒྱུ་མེད་ལས་འབྱུང་བའི་ཕྱིར་རོ། །ཇི་སྐད་དུ། རྣམ་འགྲེལ་ལས། རྒྱུ་མེད་གཞན་ལ་མི་ལྟོས་ཕྱིར། ། རྟག་ཏུ་ཡོད་པའམ་མེད་པར་འགྱུར། །དངོས་པོ་རྣམས་ནི་རེས་འགའ་ཞིག །འབྱུང་བ་ལྟོས་པ་ལས་ཡིན་ནོ། །ཞེས་གསུངས་པའི་རིགས་པས་སོ། །གཉིས་པ་ནི། གང་གི་ཕྱིར་སྔ་ཕྱི་ཕན་ཚུན་ལྟོས་མེད་དུ་མི་བསྲེགས་པ་དེ་ལྟ་ཡིན་པ་དེའི་ཕྱིར་ལྟོས་ནས་སྲེག་པར་བྱེད་པ་དང་བསྲེག་པར་བྱ་བ་ཡོད་དོ། ། གང་གི་ངོར་ན། མ་བརྟག་གཅིག་པུར་ཉམས་དགའ་བ་ཀུན་རྫོབ་པ་ཉིད་དུའོ། ། དུས་ནམ་གྱི་ཚེ་ན། གང་གི་ཚེ་སྡོང་བུ་སྲེག་པ་ལ་མཐུ་ཕུལ་དུ་ཕྱིན་པ་དང་ལྡན་པའི་ནུས་པ་ཁྱད་པར་ཅན་གྱི་སྐད་ཅིག་མ་གཉིས་པ་དང་གསུམ་པ་ལ་སོགས་པ་ཡོད་ན་སྟེ་ཡོད་པ་དེའི་ཚེའོ། །ནུས་ལྡན་དུ་གང་གིས་བྱས་ན། མེ་ལྕེ་དང་སྙིང་པོ་གཉིས་ཀ་ཕྲད་པའི་ཚོགས་པ་ཁྱད་པར་ཅན་གྱི་སྐད་ཅིག་དང་པོ་རྒྱུར་ཡོད་པ་ལ་ལྟོས་ནས་ （ ༡༤༦ན ） དང་པོ་དེས་མཐུ་ལྡན་དུ་བྱས་པའོ། །ལྟོས་ནས་སྲེག་པའི་རྒྱུ་མཚན་ཅི་ཞེ་ན། རྒྱུ་དང་འབྲས་བུ་འབྲེལ་ཞིང་ཕན་ཚུན་ལྟོས་པའི་སྟོབས་ཀྱིས་སོ༑ ༑སྐད་ཅིག་སྔ་ཕྱི་རྣམས་ལྟོས་ནས་སྲེག་པའི་རྒྱུ་མཚན་ཡང་ཅི་ཞེ་ན། སྣང་ཚོད་རྐྱེན་ཉིད་འདི་པ་ཙམ་གྱི་བདག་ཉིད་རྟེན་ཅིང་འབྲེལ་བར་འབྱུང་བའི་ཆོས་ཉིད་ཀྱིས་སོ། །བདེན་གཉིས་ལས། ཇི་ལྟར་སྣང་བ་འདི་ཁོ་ན། །ཀུན་རྫོབ་གཞན་ནི་ཅིག་ཤོས་ཡིན། །ཞེས་གསུངས་པ་ལྟར་རོ། །ཇི་ལྟར་ན། ཕྱི་མ་རྣམས་སྐྱེས་པའི་ཚེ་སྔ་མ་རྣམས་རྒྱུ་མེད་པར་ཞིག་ཀྱང༌། གོ་རིམ་བཞིན་དུ་རྒྱུ་མེ་ལྕེ་སྐྱེ་བ་ལ་ཕྱོགས་པ་དང་འབྲས་བུ་སྡོང་བུ་འཇིག་པ་ལ་ཕྱོགས་པ་གཉིས་སྲང་མདའི་མཐོ་དམན་ལྟར་དུས་མཉམ་དུ་དམིགས་པས་སོ། །གཉིས་པ་ནི། སྔ་ཕྱི་རྣམས་ལྟོས་མེད་དུ་མི་བསྲེགས་ལྟོས་ནས་སྲེག་པ་དེ་བས་ན་མེ་ལྕེའི་སྐད་ཅིག་མ་ཞེས་པ་ནས་མ་བསྲེགས་པ།

ཞེས་བྱ་བ་མར་མེའི་དཔེའི་ཚུལ་གྱིས་སེམས་བསྐྱེད་པ་ལ་བརྟེན་ནས་བྱང་ཆུབ་ཐོབ་པར་རིགས་སོ་ཞེས་ཤེས་པར་བྱའོ། །དཔེ་ཇི་ལྟར་ན། མེ་ལྕེའི་སྐད་ཅིག་སྔ་ཕྱིར་གྱུར་པ་གཉིས། ཡུལ་སྡོང་བུ་གཅིག་སྲེག་པ་ལ་ཕན་པ་ཉེ་བར་སྦྱོར་བ་ཤེས་པར་བྱེད་པ་ལྷུར་ལེན་པ་སྟེ་གཙོ་བོར་བྱེད་པས་སོ། །རྒྱུ་མཚན་ནི། མེ་ལྕེའི་སྐད་ཅིག་མ་སྔ་མ་བཞིན་དུ་དྲན་པ་ཉེར་བཞག་སོགས་བྱང་ཆུབ་སྒྲུབ་པར་བྱེད་པའི་དངོས་པོ་ཚད་ཡོད་པ་ཞིག་སྣང་བའི་རྣམ་པར་ཤེས་པ་སྔ་མ་ལ་བརྟེན་ནས་སྔ་མ་དེ་ལ་སྣང་བའི་དོན་གྱིས་དབེན་པ་སྔ་མ་ལ་སྣང་བ་ལས་ལྷག་པར་ཁྱད་པར་དུ་འཕགས་པའི་དོན་རྣམ་མཁྱེན་སོགས་སྣང་བའི་རྣམ་པར་ཤེས་པ་ཕྱི་མ་སྐྱེ་བས་དེས་བྱང་ཆུབ་དངོས་སུ་བསྐྱེད་པའི་ཕྱིར་རོ། །གཉིས་པ་ནི། ཇི་སྐད་སྨོས་པའི་མར་མེའི་དཔེ་ཁོ་ནས་ཟབ་མོའི་ཆོས་ཉིད་རྣམ་པ་བརྒྱད་ཀྱང་ཁོང་དུ་ཆུད་པར་བྱ་བ་ཡིན་ནོ། །འདིར་ཟབ་མོའི་ཆོས་ཉིད་རྣམ་པ་བརྒྱད་ཅེས་པ་ནི། སྐྱེ་བ་དང་ནི་དགག་པ་དང༌། །ཞེས་སོགས་ཀྱི་མདོར་བསྟན་ཡིན་ལ། མར་མེའི་དཔེའི་ཚུལ་གྱི་ནི། ཞེས་པ་ནི། སེམས་ཀྱི་སྔ་མས་བྱང་ཆུབ་བར། །ཞེས་སོགས་ཀྱི་ལན་ཡིན་པས་དོན་ཚན་མི་གཅིག་ཀྱང༌། སློབ་དཔོན་གྱིས་ཕྱོགས་གཅིག་ཏུ་མཛད་པ་ནི་དཔེ་གཅིག་ཏུ་དེས་དོན་གཉིས་ཀ་མཚོན་ནུས་པས་བཤད་པ་ཟོར་ཡང་བའི་ཕྱིར་དུ་ཡིན་ནོ། །འགྱུར་རྙིང་ལས། རིགས་ལ་ཞེས་དང༌། འདིར་པས་ཞེས་པ་ནི་མ་དག་པས། འགྲེལ་ཆེན་རྔོག་འགྱུར་ལས། ཁོང་དུ་ཆུད་པར་བྱའོ། །ཞེས་པའི་འགྱུར་ལེགས་པས་དེ་བཞིན་དུ་བྱའོ། །དྲུག་པ་ལ་གསུམ་ལས། སྔ་འགྲེལ་ནི། ཟབ་མོ་རྣམ་པ་བརྒྱད་ཡུལ་གང་ལ་ཡོད་པ་ཡིན་ཞེ་ན། དེའི་ལན་དུ་གསུངས་སོ། །དགོས་པ་ནི། སྒོམ་པའི་ལམ་ལ་གནས་པའི་བྱང་ཆུན་སེམས་དཔའ་ཕྱིར་མི་ལྡོག་པ་རྣམས་ཀྱི་མཚན་ཉིད་བརྗོད་པའི་ཕྱིར་དུའོ། །རྩ་བ་ལ། འདུས་བྱས་དང༌། འདུས་མ་བྱས་དང༌། གཟུང་འཛིན་དང༌༑ སྤྱོད་པའི་དབང་དུ་བྱས་པའོ། །དང་པོ་ནི།

སྐྱེ་བ་དང་ནི་འགག་པ་དང༌། ། ཞེས་དང༌། གཉིས་པ་ནི། དེ་བཞིན་ཉིད་དང༌། ཞེས་དང༌། གསུམ་པ་ནི། ཤེས་བྱ་དང༌༑ ཤེས་དང༌། ཞེས་པ་དང༌། བཞི་པ་ནི།

（ ༡༤༦བ ） སྤྱོད་དང་གཉིས་མེད་དང༌༑ ཐབས་མཁས་པ་ལ་ཟབ་པ་ཉིད། །ཅེས་པས་བསྟན་ཏེ། ཟབ་པ་ཉིད། ཅེས་པ་ཀུན་ལ་སྦྱར་རོ། །ཐ་མ་གསུམ་ཡང༌། སྤྱོད་པའི་ངོ་བོ་དང༌། རྣམ་པ་དང༌། ཁྱད་པར་གསུམ་སྟེ་རིམ་པ་ལྟར་སྦྱར་རོ། །འགྲེལ་པ་ལ་གཉིས། ཟབ་མོའི་ངོ་བོ་དང༌༑ དེ་རྟོག་པ་རྟགས་སུ་འགྱུར་ཚུལ་ལ། །དང་པོ་ནི། སེམས་བསྐྱེད་སྐད་ཅིག་སྔ་མ་དང་ཕྱི་མ་དག་གིས་ཀྱང་ལྟོས་མེད་དུ་བྱང་ཆུབ་བསྐྱེད་པ་མ་ཡིན་ལ། ངོ་བོ་ཉིད་མེད་པས་ཀྱང་བསྐྱེད་པ་མ་ཡིན་པ་ཐ་སྙད་དུ་སྒོམ་པས་རྟོགས་པར་བྱ་བའི་དོན་སྔ་མ་ལས་ཕྱི་མ་ཁྱད་པར་དུ་འཕགས་པ་སྐྱེས་ཞེས་བྱ་བ་རྟེན་ཅིང་འབྲེལ་བར་འབྱུང་བ་ཟབ་པ་དང༌། དངོས་པོ་ཐམས་ཅད་རང་གི་རྒྱུ་ལས་བྱུང་བ་ཉིད་ནས་དོན་དམ་པར་རང་བཞིན་གྱི་ངོ་བོ་ཉིད་མེད་ལ། ཀུན་རྫོབ་ཏུ་ཡང་སྐྱེས་པ་འགོག་ཅེས་བྱ་བ་འགག་པ་ཟབ་པ་དང༌། ལམ་གྱི་གནས་སྐབས་ཐམས་ཅད་དུ་ཤེས་རབ་ཀྱིས་དེ་བཞིན་ཉིད་གོམས་པར་བྱེད་ཀྱང་སྙིང་རྗེ་ཆེན་པོས་དེ་མངོན་དུ་མི་བྱེད་ཅེས་བྱ་བ་དེ་བཞིན་ཉིད་ཟབ་པ་དང༌། ཆོས་ཐམས་ཅད་དོན་དམ་པར་སྤྲོས་བྲལ་དེ་བཞིན་ཉིད་ཀྱི་རང་བཞིན་ཡིན་པས་ཤེས་བྱར་མ་གྲུབ་ཀྱང་ཀུན་རྫོབ་ཏུ་སྦྱིན་པ་ལ་སོགས་པ་རྣམ་པ་དུ་མ་རྗེས་སུ་སྒྲུབ་བོ་ཞེས་བྱ་བའི་ཤེས་བྱ་ཟབ་པ་དང༌། སྤྲོས་བྲལ་དེ་བཞིན་ཉིད་ཀྱི་ངོ་བོ་ཉིད་ཡིན་པས་དོན་དམ་པར་མཐོང་བ་མེད་པ་ཉིད་དེ་ཁོ་ན་ཉིད་མཐོང་བ་ཡིན་ནོ། །ཞེས་བྱ་བ་ཤེས་པ་ཟབ་པ་དང༌། ཆོས་ཉིད་ཀྱིས་ངོ་བོ་ཡིན་པས་ཆོས་ཐམས་ཅད་ལ་མཐའ་གང་དུ་ཡང་སྤྱོད་པ་མེད་པ་ཉིད་དེ་ཁོ་ན་ཉིད་ལ་སྤྱོད་པའོ་ཞེས་བྱ་བ་སྤྱོད་པ་ཟབ་པ་དང༌། མཚན་མ་ཡོད་མེད་གཉིས་སུ་མེད་པའི་ཆོས་ཉིད་ཀྱི་ངོ་བོ་ཉིད་དུ་ཆོས་ཐམས་ཅད་སྒྲུབ་བོ་ཞེས་བྱ་བ་གཉིས་སུ་མེད་པ་ཟབ་པ་དང༌། ཐ་སྙད་དུ་བསོད་ནམས་དང་ཡེ་ཤེས་ཀྱི་ཚོགས་ཐམས་ཅད་ཡོངས་སུ་རྫོགས་ལ་དོན་དམ་པར་དེའི་འབྲས་བུ་སངས་རྒྱས་ཉིད་མི་འཐོབ་བོ་ཞེས་བྱ་བ་ནི་ཐབས་ལ་མཁས་པ་ཟབ་པའོ།

།གཉིས་པ་ནི། རྟོག་གེའི་བློས་བསམ་གྱིས་མི་ཁྱབ་པའི་རྣམ་པར་ཐར་པ་ཐོབ་པའི་སྒོ་ནས་དོན་དམ་པར་མེད་པ་དང་ཐ་སྙད་དུ་ཡོད་པ་གཉིས་ཕན་ཚུན་འགལ་བ་ལྟར་སྣང་ཡང་མི་འགལ་བའི་དོན་སྒྲུབ་པས་ཟབ་པ་ཉིད་ཡིན་ནོ། །གསུམ་པ་ནི། སློབ་པ་ཕྱིར་མི་ལྡོག་པའི་ཚོགས་མཚན་ཉིད་དང་བཅས་པ་བཤད་ཟིན་ཏོ། །དེ་ཡང་ཉི་ཁྲི་སྣང་བ་ལས། མཐོང་བ་དང་སྒོམ་པའི་ལམ་ལ་གནས་པའི་བྱང་ཆུབ་སེམས་དཔའ་སློབ་པ་ཕྱིར་མི་ལྡོག་པའི་དགེ་འདུན་བཤད་ཟིན་ཏོ། །ཆ༩ སྲིད་ཞི་མཉམ་ཉིད་ཀྱི་སྦྱོར་བ་བཤད་པ། ད་ནི་མི་སློབ་པའི་དགེ་འདུན་གྱི་མཚན་ཉིད་བསྟན་པའི་ཕྱིར་འཁོར་བ་དང་མྱ་ངན་ལས་འདས་པ་མཉམ་པ་ཉིད་བརྗོད་པར་བྱའོ། །ཞེས་ས་བདུན་པ་མན་ཆད་ལ་སློབ་པའི་དགེ་འདུན་དང༌། བརྒྱད་པ་ཡན་ཆད་ལ་མི་སློབ་པའི་དགེ་འདུན་གྱི་ཐ་སྙད་མཛད་ཅིང༌། དེ་བཞིན་དུ་འགྲེལ་ཆེན་དུ་ཡང་བཤད་དོ། །དེ་ལྟར་གསུངས་པ་ཡང་གཙོ་ཆེ་བའི་དབང་དུ་བྱས་པ་ཡིན་ལ། འོག་ནས་འཆད་པའི་སྦྱོར་བ་གསུམ་པོ་ཡང་ཐེག་ཆེན་གྱི་ཚོགས་ལམ་ནས་རྒྱུན་མཐའི་བར་དུ་ཡོད་པ་མི་འགལ་ལོ། །གསུམ་པ་ལ་གསུམ། བརྟེན་པ་སངས་རྒྱས་ཐོབ་པར་བྱེད་པའི་སྦྱོར་བ། རྟེན་ཞིང་གཉིས་དག་པར་བྱེད་པའི་སྦྱོར་བ། ཞིང་དེར་གཞན་དོན་མཛད་པའི་རྒྱུའི་སྦྱོར་བའོ། །དང་པོ་ལ་ （ ༡༤༧ན ） གསུམ་ལས། སྔ་འགྲེལ་ནི། ཕྱིར་མི་ལྡོག་གི་འོག་ཏུ་སངས་རྒྱས་ཉིད་ཐོབ་པའི་རྒྱུ་མཚན་འཁོར་བ་དང་མྱ་ངན་ལས་འདས་པ་མཉམ་པ་ཉིད་ཀྱི་སྦྱོར་བ་གསུངས་ཏེ་སློབ་པའི་ཚོགས་ཀྱི་ཆོས་ཕྱིར་མི་ལྡོག་གི་རྟགས་ཐོབ་པ་ནི་རང་ཉིད་སངས་རྒྱ་བར་ངེས་ནས་སངས་རྒྱས་ཉིད་ཐོབ་པར་བྱ་བའི་ཕྱིར་དུ་རྒྱུ་ལ་འབད་པས་སོ། །རྩ་བ་ནི། མདོ་ལས། དེ་ནས་ཡང་ཚེ་དང་ལྡན་པ་ཤ་རིའི་བུས་ཚེ་དང་ལྡན་པ་རབ་འབྱོར་ལ་འདི་སྐད་ཅེས་སྨྲས་སོ། །ཚེ་དང་ལྡན་པ་རབ་འབྱོར་བྱང་ཆུབ་སེམས་དཔའ་སེམས་དཔའ་ཆེན་པོ་གང་ལ་རྨི་ལམ་སྟོང་པ་ཉིད་དང༌། ཞེས་པ་ནས། བདག་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་རོ་སྙམ་མོ་ཞེས་པའི་བར་གྱིས་ནི་སྲིད་ཞི་མཉམ་ཉིད་ཀྱི་སྦྱོར་བ་བསྟན་ཏོ།

།དེ་དག་གི་དོན་བསྡུས་ནས་སྟོན་པ་ལ་གཉིས། དངོས་ཀྱི་དོན་དང༌། དེ་ལ་ཀླན་ཀ་སྤང་བའོ། །དང་པོ་ནི། བྱང་ཆུབ་སེམས་དཔའི་རྒྱུད་ཀྱི་རྣལ་འབྱོར་ནི་ཆོས་ཅན། དོན་དམ་པར་སྲིད་པ་ལ་དོར་བྱ་དང༌། ཞི་བ་ལ་བླང་བྱར་མི་རྟོག་པར་མཉམ་པ་ཉིད་དུ་རྟོགས་པ་ཡིན་ཏེ། ཆོས་སྐུའི་ཆེད་དུ་འཁོར་འདས་ཀྱི་ཆོས་རྣམས་དོན་དམ་པར་རང་བཞིན་མེད་པར་རྨི་ལམ་དང་འདྲ་བར་རྟོགས་ནས་སྒོམ་པའི་ཕྱིར། གཉིས་པ་ནི། ལས་མེད་པ་ལ་སོགས་པར་ཐལ་བའི་ཀླན་ཀའི་ལན་ནི་མདོ་ལས་ཇི་སྐད་བཤད་པར་ཟད་དོ། །འདི་ལ་བཞི། ལས་མེད་པ་དང༌། ལས་དོན་དམ་དུ་ཐལ་བ་དང༌། ལུང་དང་འགལ་བ་དང༌། སྔ་ཕྱི་འགལ་བའི་ཀླན་ཀ་སྤང་བའོ། །དང་པོ་ལ་གཉིས། ཀླན་ཀ་འགོད་པ་དང༌། ལན་བསྟན་པའོ། །དང་པོ་ནི། མདོ་ལས། ཤ་རིའི་བུས་རབ་འབྱོར་ལ་སྨྲས་པ། རབ་འབྱོར་བྱང་ཆུབ་སེམས་དཔའ་སེམས་དཔའ་ཆེན་པོས་རྨི་ལམ་དུ་ལས་འགའ་ཞིག་བྱས་པའི་ལས་དེ་ལ་གསོག་པའམ་འབྲི་བར་འགྱུར་བ་ཡོད་དམ། ཞེས་པའོ། །དོན་ནི། ཉིན་པར་ཡང་ལས་དགེ་སྡིག་མེད་པར་ཐལ༑ རང་བཞིན་མེད་པའི་ཕྱིར། དཔེར་ན། རྨི་ལམ་བཞིན་ཞེས་པའོ། །ལན་ལ་གཉིས༑ དོན་དམ་དུ་འདོད་པ་དང༌། ཀུན་རྫོབ་ཏུ་རྟགས་མ་ངེས་པའོ། །དང་པོ་ནི༑ མདོ་ལས། རབ་འབྱོར་གྱིས་སྨྲས་པ། ཚེ་དང་ལྡན་པ་ཤ་རིའི་བུ། །ཇི་ལྟར་བཅོམ་ལྡན་འདས་ཀྱིས་ཆོས་ཐམས་ཅད་རྨི་ལམ་ལྟ་བུར་གསུངས་པ་དེ་ལྟར་ན། དེ་ལས་གསོག་པའམ། འབྲི་བར་འགྱུར་བ་མེད་དོ། །དེ་ཅིའི་ཕྱིར་ཞེ་ན། རྨི་ལམ་གྱི་ཆོས་གང་ཡང་གསོག་པའམ་འབྲི་བར་འགྱུར་ན་མི་དམིགས་པའི་ཕྱིར་རོ་ཞེས་སོ༑ ༑གཉིས་པ་ནི། འོན་ཏེ་སད་ནས་རྣམ་པར་རྟོག་ན་ནི་དེ་ལས་གསོག་པའམ་འབྲི་བར་ཡང་འགྱུར་རོ་ཞེས་པའོ། །གཉིས་པ་ལ་གཉིས། ཀླན་ཀ་དགོད་པ་དང༌། ལན་བསྟན་པའོ། །དང་པོ་ནི། རབ་འབྱོར་གྱིས་སྨྲས་པ། ཉིན་པར་སྲོག་བཅད་པ་དང༌༑ རྨི་ལམ་དུ་སྲོག་བཅད་པ་དེ་ལ་འདི་སྙམ་དུ། དེ་བདག་གིས་བསད་དོ། ། དེ་བདག་གིས་བསད་པ་དེ་ལེགས་སོ། །ཞེས་ཟེར་བ་དེ་རྣམ་པར་རྟོག་ན།

ལས་དེ་ལ་ཁྱོད་ཇི་སྐད་ཟེར་ཞེས་པའོ། །དོན་ནི། རྨི་ལམ་གྱི་ལས་དོན་དམ་དུ་ཡོད་པར་ཐལ༑ རྗེས་ཤེས་ཀྱིས་དོན་དམ་གྱི་དངོས་པོར་ཞེན་པའི་རྣམ་རྟོག་འཇུག་པའི་ཕྱིར་རོ། །ཞེས་པའོ། །གཉིས་པ་ནི། སྨྲས་པ། ཚེ་དང་ལྡན་པ་རབ་འབྱོར། （ ༡༤༧བ ） དམིག་པ་མེད་པར་ལས་མི་སྐྱེ་སྟེ་ལས་ནི། དམིགས་པ་དང་བཅས་པ་ཁོ་ནར་སྐྱེའོ། །དམིགས་པ་མེད་པར་སེམས་མི་འབྱུང་སྟེ་སེམས་ནི་དམིགས་པ་དང་བཅས་པ་ཁོ་ནར་སྐྱེའོ། །དོན་ནི། ལས་མངོན་ཞེན་གྱི་བློས་བྱས་པར་བསྟན་པས་ལས་འབྲས་ཀྱི་འབྲེལ་བ་ཡང་བརྡའ་ལས་བྱུང་བས་དོན་དམ་པར་མི་འགྱུར་རོ། ། ཞེས་པའོ། །གསུམ་པ་ལ་གཉིས། ཀླན་ཀ་དགོད་པ་དང༌། ལན་བསྟན་པའོ། །དང་པོ་ནི༑ མདོ་ལས། ཚེ་དང་ལྡན་པ་རབ་འབྱོར། ལས་ཐམས་ཅད་དང་སེམས་པ་ཐམས་ཅད་དབེན་པའོ། །ཞེས་བཅོམ་ལྡན་འདས་ཀྱིས་གསུངས་ན་དེ་ཇི་ལྟར་དམིགས་པ་དང་བཅས་པར་ལས་སྐྱེ་སྟེ། དམིགས་པ་མེད་པར་མ་ཡིན། དམིགས་པ་དང་བཅས་པར་སེམས་པ་འབྱུང་སྟེ། དམིགས་པ་མེད་པར་མ་ཡིན། ཞེས་པའོ༑ ༑དོན་ནི། འདིར་ལས་ཡོད་པར་འདོད་པ་དང༌། བཅོམ་ལྡན་འདས་ཀྱིས་ལས་དང་སེམས་པ་ཐམས་ཅད་དབེན། །ཞེས་གསུངས་པ་དང་འགལ་ལོ་ཞེས་པའོ༑ ༑གཉིས་པ་ནི། རབ་འབྱོར་གྱིས་སྨྲས་པ། ཚེ་དང་ལྡན་པ་ཤ་རིའི་བུ་མཚན་མར་བྱས་ནས་དམིགས་པ་དང་བཅས་པར་ལས་སྐྱེ་སྟེ། དམིགས་པ་མེད་པར་མ་ཡིན༑ དམིགས་པ་དང་བཅས་པར་སེམས་པ་འབྱུང་སྟེ། དམིགས་པ་མེད་པར་མ་ཡིན་ཞེས་པའོ། །དོན་ནི། དབེན་པ་དོན་དམ་དུ་ཡིན་ལ། ཡོད་པ་མཚན་འཛིན་ཅན་གྱི་ངོར་ཡིན་པས་སྐྱོན་མེད། ཅེས་པའོ། །བཞི་པ་ལ་གཉིས། ཀླན་ཀ་འགོད་པ་དང༌། ལན་བསྟན་པའོ། །དང་པོ་ནི། མདོ་ལས། རབ་འབྱོར་གལ་ཏེ་བྱང་ཆུབ་སེམས་དཔའ་སེམས་དཔའ་ཆེན་པོས་རྨི་ལམ་དུ་སྦྱིན་པ་བྱིན། ཚུལ་འཁྲིམས་བསྲུངས། བཟོད་པ་བསྒྲུབས། བརྩོན་འགྲུས་བརྩམས། བསམ་གཏན་ལ་མཉམ་པར་བཞག ཤེས་རབ་བསྒོམས་ཏེ། དགེ་བའི་རྩ་བ་དེ་ཡང་བླ་མེད་རྫོགས་པའི་བྱང་ཆུབ་ཏུ་ཡོངས་སུ་བསྔོས་ན། དེས་བླ་མེད་རྫོགས་པའི་བྱང་ཆུབ་ཏུ་ཡོངས་སུ་བསྔོས་པར་འགྱུར་རམ།

ཞེས་པའོ། །གཉིས་པ་ནི། ཚེ་དང་ལྡན་པ་ཤ་རིའི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་བྱམས་པ་སྐྱེ་བ་གཅིག་གིས་ཐོགས་པ། བཅོམ་ལྡན་འདས་ཀྱིས་ཕྱིར་མི་ལྡོག་པར་ལུང་བསྟན་པ། འདི་མངོན་དུ་གྱུར་ན། འདི་ལ་དྲིས་ཤིག་དང་འདིས་ལན་ལྡོན་པར་འགྱུར་རོ། །ཞེས་བྱམས་པ་ལ་ཁ་འཕངས་ལ། དེས་ཀྱང་བདག་གིས་ནི་གང་ལ་ལན་ཀློན་པ་དང༌། གང་གིས་ལན་ཀླན་པའི་ཆོས་དེ་ལྟ་བུ་ཡང་དག་པར་རྗེས་སུ་མ་མཐོང་ངོ། །ཞེས་པའོ། །དེ་དག་གི་དོན་ནི། རབ་འབྱོར་གྱིས་ལན་མ་བཏབ་པ་ནི། དྲི་བ་འདི་ལ། རྗེས་ཀྱི་གསོས་བཏབ་ན་བསྔོ་བར་འགྱུར་ཞེས། སྔར་རྨི་ལམ་དུ་ལས་ཡོད་པར་བཏབ་ཟིན་པས། ལན་བཏབ་ཟིན་པའི་དོན་ལ་སླར་ཡང་དྭོགས་པར་བྱེད་ན་མཐའ་ཡས་པས་སེམས་རྣལ་དུ་འདུས་པ་སུ་ཞིག་ལན་འདེབས་པར་བྱེད་སྙམ་པའི་བསམ་པ་རང་ཉིད་ཀྱིས་ལན་མ་བཏབ་ཅིང༌། བྱམས་པ་ལ་དྲིས་ཤིག་དང་དེས་ལན་འདེབས་པར་འགྱུར་རོ། །ཞེས་པའི་དོན་ནོ། །ཅིའི་ཕྱིར་རང་ཉིད་ལན་མི་འདེབས་པར་བྱམས་པ་ལ་ཁ་འཕེན་པར་བྱེད་ཅེ་ན། སངས་རྒྱས་འདིའི་གདུལ་བྱ་ཡིན་ན་སྔར་གྱི་ལན་གྱི་དྭོགས་པ་སེལ་བར་ནུས་ཀྱི། སངས་རྒྱས་འདིའི་གདུལ་བྱ་སྣོད་ （ ༡༤༨ན ） ལྡན་མ་ཡིན་ན། མ་འོངས་པའི་སངས་རྒྱས་རྒྱུན་མི་ཆད་དུ་འབྱུང་བས་ལོག་རྟོག་སེལ་བར་བྱེད་པས་བསྟན་པ་འདི་ལ་དྲིས་ལན་མི་རྫོགས་པར་བསྟན་པའི་དོན་ནོ། །གལ་ཏེ་རྫོགས་ན་མ་འོངས་པའི་སངས་རྒྱས་རྣམས་འབྱུང་བ་དོན་མེད་པར་འགྱུར་རོ། ། བྱམས་པས་ཀྱང་བསྟན་པ་འདི་ལ་དྲིས་ལན་མི་རྫོགས་པ་དང་སངས་རྒྱས་འདིའི་གདུལ་བྱར་མི་རུང་བར་དགོངས་ནས་དངོས་སུ་ལན་མ་བཏབ་བོ། །འགྲེལ་པ་ལ་རྩ་བ་ལྟར་གཉིས་ལས། དང་པོ་ནི། འཁོར་བ་མི་མཐུན་པ་དང་རྣམ་པར་བྱང་བའི་གཉེན་པོ་རྣམས་སྣང་བརྙན་ཙམ་གྱི་ངོ་བོར་སྒོམ་པར་སྣང་ཡང་དོན་དམ་པར་རང་བཞིན་མེད་པའི་རྨི་ལམ་དང་འདྲ་བ་ཉིད་དུ་རྟོགས་པའི་ཕྱིར། དོན་དམ་པར་འཁོར་བ་དང་མྱ་ངན་ལས་འདས་པ་དག་ལ་བླང་དོར་ཐ་དད་པ་ཉིད་དུ་རྣམ་པར་མི་རྟོག་པས་ན་སྲིད་གཞི་མཉམ་པ་ཉིད་དེ།

དབུ་མ་རྩ་བ་ལས། མྱང་ངན་འདས་མཐའ་གང་ཡིན་པ། །དེ་ནི་འཁོར་བའི་མཐའ་ཡིན་ཏེ། །དེ་ཉིད་ཁྱད་པར་ཅུང་ཟད་ནི༑ ༑ཤིན་ཏུ་ཕྲ་བའང་ཡོད་མ་ཡིན། །ཞེས་སོ། །གཉིས་པ་ལ་གཉིས། རྩོད་པ་དང༌། ལན་ནོ། །དང་པོ་ནི། གཉིད་མ་ལོག་པའི་གནས་སྐབས་ན་ཡང་སྦྱིན་སོགས་དགེ་བ་དང་སྲོག་གཅོད་སོགས་མི་དགེ་བ་མེད་པར་འགྱུར་བ་མ་ཡིན་ནམ་ཏེ་ཡིན་པར་ཐལ། དོན་དམ་པར་རྨི་ལམ་དང་འདྲ་བ་ཉིད་ཡིན་པའི་ཕྱིར། དཔེར་ན། གཉིད་ལོག་པའི་གནས་སྐབས་བཞིན་ནོ། ། ཁྱབ་པ་ཡོད་དེ། རྨི་ལམ་དུ་མི་དགེ་བ་བཅུ་དང༌། སྦྱིན་པ་ལ་སོགས་པ་མེད་པས་སོ༑ ༑ཞེས་བྱ་བ་ནི་ལས་མེད་པར་ཐལ་བའི་ཀླན་ཀའོ། །གཉིས་པ་ནི། ཀླན་ཀ་རྣམས་ཀྱི་ལན་ལ། ཀླན་ཀ་དང་པོའི་ལན་དང༌། ལྷག་མའི་རྩོད་ལན་མ་སྨོས་པའི་རྒྱུ་མཚན་ནོ། །དང་པོ་ལ་ལྔ། དངོས་སྨྲ་བ་རང་ཉིད་ལ་ཐལ་བ་མཚུངས་པ། དབུ་མ་ལ་ཁྱབ་པ་མ་ངེས་པའི་ལན། དབུ་མ་པ་ལ་དཔེ་མ་གྲུབ་པའི་ལན། དངོས་སྨྲ་བ་ལ་དཔེ་མ་གྲུབ་པའི་ལན། དེས་གྲུབ་པའི་དོན་ནོ། །དང་པོ་ནི། དཔེ་ཇི་ལྟར་ན། དོན་སྨྲ་བ་ཁྱེད་ལྟར་ན་ཡང་མི་དགེ་བའི་ལས་ལམ་མེད་པར་འགྱུར་ཏེ། བསད་བྱའི་སྲོག་ནི་གསོད་བྱེད་སོགས་ཀྱི་རྒྱུ་ལ་ལྟོས་པ་མེད་པར་རང་གི་ངང་གིས་འཇིག་པའི་ཕྱིར་དང༌། བསད་པ་དེ་འཆི་བ་རང་གི་ལས་ལས་འབྱུང་བའི་ཕྱིར་རོ། །རྟགས་རྣམས་ཁས་བླངས་ཏེ། རང་གྲུབ་དུས་ལས་དུས་གཉིས་པར་མི་སྡོད་པའི་སྐད་ཅིག་མ་ཉིད་ཀྱིས་འཇིག་པ་དང༌། གྲུབ་པའི་མཐའ་མཛོད་ལས་ཀྱང༌། འཇིག་རྟེན་སྣ་ཚོགས་ལས་ལས་སྐྱེས། །ལས་ནི་སེམས་པ་དང་དེས་བྱས། །སེམས་པ་ཡིད་ཀྱི་ལས་ཡིན་ཏེ། །དེས་བསྐྱེད་ལུས་དང་ངག་གིས་ལས། །ཞེས་འབྱུང་བའི་ཕྱིར་རོ། །གལ་ཏེ་དོན་དམ་པར་སྐད་ཅིག་དང་རྡུལ་ཕྲན་རེ་རེ་བ་ལ་དགེ་མི་དགེའི་ལས་ལམ་མི་འཇོག་ཀྱང་རྒྱུན་དང་ཚོགས་པ་ཀུན་རྫོབ་པར་འདོད་པས། དགེ་མི་དགེའི་ལས་ལམ་དུ་འགྱུར་བ་རྒྱུན་དང་ཚོགས་པ་ལ་ལྟོས་ནས་འཇོག་པས་དོན་དམ་པར་མེད་པར་ཐལ་བ་འདོད་ལ་ཀུན་རྫོབ་ཏུ་ཁྱབ་པ་མ་ངེས་སོ།

།ཞེ་ན། ཕྱི་རོལ་གྱི་དོན་དུ་སྨྲ་བ་གཉིས་ཀྱི་ལུགས་ལ་ཡང་དོན་དམ་པར་གསོད་བྱེད་སུས་ཀྱང་གསད་བྱ་སུ་ཡང་བསད་པ་ཡང་མེད། མ་ （ ༡༤༨བ ） བསད་པའི་དགེ་བ་ཡང་ཡོད་པ་མ་ཡིན། སུས་ཀྱང་སུའི་ནོར་མ་བྱིན་པར་བླངས་པ་ཡང་མེད། མ་བླངས་པའི་དགེ་བ་ཡང་ཡོད་པ་མ་ཡིན་ཞེས་བྱ་བ་དང་ལ་སོགས་པས་ལྷག་མ་ལུས་ངག་གི་ལྔ་ཡང་བཟུང་ངོ༌། །དེ་ལྟ་བུའི་ཕྱོགས་ལ་སྲོག་གཅོད་པ་ལ་སོགས་པ་རྣམ་པར་འཇོག་པའོ། །གང་ལ་ན། སྲོག་གི་རྒྱུན་འཇུག་པ་དང་འགལ་བའི་དངོས་པོ་བསྐྱེད་པ་ལའོ། །གང་གི་སྒོ་ནས་ན། བདག་ནི་གསོད་པ་པོ་ལ་སོགས་པར་རྟོགས་པའི་སྒོ་ནས་སོ། །དཔེར་ན་གཞན་ལ་དངོས་སུ་གནོད་པ་མ་བྱས་ཀྱང་གནོད་སེམས་སོགས་ཚུལ་བཞིན་མ་ཡིན་པ་ཡིད་ལ་བྱེད་པ་དང་ལྡན་པ་ལ་མི་དགེ་བ་དང༌། ལ་སོགས་པའི་གཞན་ལ་དངོས་སུ་ཕན་པ་མ་བྱས་ཀྱང་བྱམས་པ་ལ་སོགས་པ་ཚུལ་བཞིན་ཡིད་ལ་བྱེད་པ་དང་ལྡན་པ་ལ་དགེ་བར་འཇོག་པ་དང་འདྲ་བར་རོ། །གཉིས་པ་ནི། དཔེ་དེ་བཞིན་དུ། དབུ་མ་པ་ལ་ཡང་དངོས་པོ་རྨི་ལམ་དང་འདྲ་བར་དོན་དམ་པར་རང་བཞིན་མེད་པ་ཡིན་ཡང་རྨི་ལམ་དེ་དང༌། དོན་དམ་པར་རང་བཞིན་གྱིས་སྟོང་པར་མཐུན་པའི་དགེ་སྡིག་གི་དོན་གྱི་དངོས་པོ་ལ་སོགས་པ་ལ་དངོས་པོར་མངོན་པར་ཞེན་པའི་དབང་གིས་ཕྱིན་ཅི་ལོག་གི་འཆིང་བ་མཐའ་དག་མ་ཉམས་པའི་བྱིས་པ་རྣམས་ལ་དགེ་མི་དགེ་རྣམ་པར་གཞག་གོ་ཞེས་བྱ་བའི་ལན་དེ་དང་ལ་སོགས་པས་ཀླན་ཀ་ལྷག་མ་གསུམ་གྱི་ལན་དེ་ཡང་དངོས་སྨྲ་བ་ལས་ཕྱོགས་གཞན་དབུ་མ་པའི་ཡུམ་གྱི་མདོ་ལས་གསུངས་སོ་ཞེས་བྱ་བར་ཁོང་དུ་ཆུད་པར་བྱའོ། །ཚིག་གསལ་ལས། དབུ་མའི་བསྟན་བཅོས་སྤྱི་ལ་བཤད་དོ། །གསུམ་པ་ནི། སྐྱོན་གཞན་ཡང་ཁོ་བོ་ཅག་དབུ་མ་པ་ལ་རྨི་ལམ་ནི་ལས་མེད་པའི་དཔེར་མ་གྲུབ་སྟེ། ཉི་ཤུ་བ་ལས། རྨི་ལམ་སེམས་ནི་གཉིད་ཀྱི་ཉམས། ། དེས་ན་འབྲས་བུ་འདྲ་མ་ཡིན། །ཞེས་བྱ་བས་རྨི་ལམ་དུ་མི་གསལ་བ་དང་འཆོལ་བར་རྟོགས་པས་འབྲས་བུ་དམན་པ་ཡིན་ལ། བསད་པའི་ཚེ་གསལ་ཞིང་མ་འཆོལ་བ་འབྲས་བུ་ལྷག་པ་འབྱིན་པའི་ཁྱད་པར་ཡོད་ཀྱང་རྨི་ལམ་གྱི་ལམ་ལ་འབྲས་བུ་མེད་པར་མི་འདོད་པའི་ཕྱིར་རོ།

།འདིར་ཉི་ཤུ་བའི་ལུང་ཤེས་བྱེད་དུ་འདྲེན་པ་ནི། སློབ་དཔོན་ཐ་སྙད་དུ་རྣལ་འབྱོར་སྤྱོད་པའི་ལུགས་འགའ་ཞིག་ཞལ་གྱིས་བཞེས་པས་རང་ལ་དཔེ་མ་གྲུབ་པའི་ཤེས་བྱེད་དུ་དྲངས་པ་ཡིན་གྱི། གཞན་ལ་དཔེ་མ་གྲུབ་པའི་ཤེས་བྱེད་དུ་དྲངས་པ་མ་ཡིན་ནོ། །བཞི་པ་ནི། དེ་བཞིན་དུ་རྨི་ལམ་ན་སྦྱིན་སོགས་དགེ་བ་དང་སྲོག་གཅོད་སོགས་མི་དགེ་བ་སྤྱད་པ་ནི། རྗེས་ཀྱི་གནས་སྐབས་ཀྱི་སེམས་ཀྱིས་མངོན་པར་ཞེན་པའི་གསོས་ཀྱིས་ཡོངས་སུ་གསོས་ཏེ། དགེ་བ་དང་མི་དགེ་བར་འགྱུར་བ་དེའི་ཕྱིར་རོ། །ཇི་ལྟ་བུས་ཞེ་ན། བསད་པའི་གནས་སྐབས་ན་ངོ་མཚར་བས་ཀྱེ་མ་བྱས་སོ། །ལེགས་པར་བྱས་སོ་ཞེས་རྗེས་སུ་ཡིད་རང་གིས་ཟིན་ནའོ། །ཡང་ཞེས་པ་ནི། སྔར་དངོས་སྨྲ་བ་ལ་རྟགས་མ་ངེས་པར་བསྟན་པར་མ་ཟད་དཔེ་མ་གྲུབ་པར་ཡང་བསྟན་ཞེས་པའི་དོན་ཏེ། འགྲེལ་ཆེན་གྱི་དགོངས་པའོ། །ལྔ་པ་ནི། ལས་མེད་པའི་རྟགས་མ་ངེས་ཤིང་དཔེ་མ་གྲུབ་པས་འཁོར་བ་དང་མྱ་ངན་ལས་འདས་པ་མཉམ་པ་ཉིད་དུ་གྲུབ་པ་ཡིན་ནོ། །གཉིས་པ་ནི། འགྲེལ་པ་འདིར་རྩོད་ལན་ལྷག་མ་མ་སྨོས་པ་ནི། ལས་མེད་པར་ཐལ་བའི་

（ ༡༤༩ན ） ཀླན་ཀ་ནི་ཀླན་ཀ་རྣམས་ཀྱི་གཙོ་བོ་ཡིན་ལ་དེ་ལ་ལན་བཏབ་པས་གཞན་རྣམས་ཀྱང་དོན་གྱིས་གོ་ནུས་པ་ལ་དགོངས་ནས་མ་གསུངས་སོ། །དེ་ཡང་ལས་དོན་དམ་དུ་མེད་ཅིང་ཐ་སྙད་དུ་འཇོག་པར་བསྟན་པས། ལས་དོན་དམ་དུ་ཡོད་པར་ཐལ་བ་དང༌། ལུང་དང་འགལ་བའི་ཀླན་ཀའི་ལན་བསྟན་ཏོ། །རྨི་ལམ་དུ་ལས་ནུས་ཆུང་ཡོད་པར་བསྟན་པས་བཞི་པའི་ལན་ཀྱང་དོན་གྱིས་བསྟན་ཏོ། །ཆ༡༠ ཞིང་དག་སྦྱོར་བ་བཤད་པ། གཉིས་པ་ལ་གསུམ་ལས། སྔ་འགྲེལ་ནི། མཉམ་ཉིད་དེའི་འོག་ཏུ་སངས་རྒྱས་ཀྱི་ཞིང་ཡོངས་སུ་དག་པའི་སྦྱོར་བ་གསུངས་ཏེ། སྲིད་ཞི་གཉིས་ཀ་མཉམ་པ་ཉིད་དུ་རྣམ་པར་སྒོམ་པ་ནི་མ་འོངས་པ་ན་རང་གི་སངས་རྒྱས་ཀྱི་ཞིང་དུ་སངས་རྒྱས་སུ་འགྱུར་བས་སོ། །རྩ་བ་ནི། མདོ་ལས། དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་ཇི་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོས་ཕ་རོལ་དུ་ཕྱིན་པ་དྲུག་ཡོངས་སུ་རྫོགས་པར་བགྱིས་ཅིང་རྣམ་པ་ཐམས་ཅད་མཁྱེན་ཉིད་དུ་ཡང་ཉེ་བར་འགྱུར་བ་ལགས། ཞེས་པ་ནས། ཀུན་དགའ་བོ་སྲིང་མོ་འདི་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱི་དོན་དུ་སྦྱངས་པ་བྱས་པའོ། །ཞེས་པའི་བར་གྱིས་ནི་ཞིང་དག་པའི་སྦྱོར་བ་བསྟན་ཏོ། །དོན་ནི། རང་ཉིད་འཚང་རྒྱ་བའི་སེམས་ཅན་གྱི་འཇིག་རྟེན་དག་པར་སྒྲུབ་པ་དེ་བཞིན་དུ་སྣོད་ཀྱི་འཇིག་རྟེན་ཚེར་མ་སོགས་ཀྱིས་མ་དག་པ་དེ་ལ་དག་པར་སྒྲུབ་པ་ཡིས། སངས་རྒྱས་ཀྱི་ཞིང་གཉིས་ནི་དག་པ་ཉིད་དེ། རིན་པོ་ཆེ་སྡུད་པ་ལས༑ འཇིག་རྟེན་མགོན་པོའི་ལམ་དང་མུ་གེ་ནད་བཅས་པར། །མཐོང་ནས་སྐྲག་པ་མེད་ཅིང་དེ་ནས་གོ་གྱོན་ཏེ། །ཕྱི་མའི་མུ་མཐར་རྟག་ཏུ་བརྩོན་ཞིང་རབ་ཤེས་ནས༑ ༑ཡོངས་སུ་སྐྱོ་བའི་ཡིད་དུ་རྡུལ་ཙམ་བསྐྱེད་མི་བྱེད། །ཅེས་གསུངས་པ་ལྟར་རོ། །འགྲེལ་པ་ནི། སེམས་ཅན་གྱི་འཇིག་རྟེན་དང༌། སྣོད་ཀྱི་འཇིག་རྟེན་གྱི་བྱེ་བྲག་གིས། སངས་རྒྱས་ཀྱི་ཞིང་རྣམ་པ་གཉིས་ལས་གོ་རིམ་བཞིན་དུ་བཀྲེས་པ་དང༌༑

སྐོམ་པ་དང༌། འོག་གི་སོགས་སྒྲས་མི་དགེ་བ་བཅུ་ལ་སྤྱོད་པ་སོགས་ཀྱིས་མ་དག་པ་གང་ཡིན་པ་མཐོང་ནས་དེའི་གཉེན་པོར་བདག་གིས་སངས་རྒྱས་ཀྱི་ཞིང་དུ་སེམས་ཅན་རྣམས་ཟས་གོས་སོགས་ལྷའི་ཉེ་བར་སྤྱད་པ་དང་ལྡན་ཞིང་འོག་གི་སོགས་སྒྲས་མི་དགེ་བ་བཅུའི་མིང་ཡང་མེད་པར་གྱུར་ཅིག་ཅེས་སྨོན་ལམ་འདེབས་ཤིང་དེའི་དོན་དུ་ཕར་ཕྱིན་དྲུག་ལ་སྤྱོད་པས་རྣམ་པར་དག་པ་སྤྱོད་པའི་སྒོ་ནས་སེམས་ཅན་གྱི་འཇིག་རྟེན་རྣམ་པར་དག་པ་དང༌། རྡཽ་བ་དང༌། ཚེར་མ་དང༌༑ གཅོང་རོང་དང༌། ངམ་གྲོག་སོགས་ཀྱིས་མ་དག་པར་མཐོང་ནས་དེའི་གཉེན་པོར་བདག་གིས་སངས་རྒྱས་ཀྱི་ཞིང་དེར་གསེར་གྱི་ས་ཕྱོགས་བཻཌཱུརྱའི་མིག་མངས་རིས་སུ་བྲིས་པ་རིན་པོ་ཆེའི་ཤིང་ལྗོན་པ་སོགས་ཀྱིས་མཛེས་པར་བྱས་པ་སོགས་ཀྱིས་མཛེས་པར་བྱས་པ་སོགས་དང་ལྡན་པར་གྱུར་ཅིག་ཅེས་སྨོན་ལམ་འདེབས་ཤིང་དེའི་དོན་དུ་ཕྱིན་དྲུག་གི་ཚོགས་ལ་འབད་པས་དག་པ་བསྐྱེད་པའི་སྒོ་ནས་སྣོད་ཀྱི་འཇིག་རྟེན་རྣམ་པར་དག་པ་ནི་སངས་རྒྱས་ཀྱི་ཞིང་རྣམ་པར་དག་པའོ༑ ༑ཆ༡༡ ཐབས་མཁས་སྦྱོར་བ་བཤད་པ། གསུམ་པ་ལ་གསུམ་ （ ༡༤༩བ ） ལས་སྔ་འགྲེལ་ནི། ཞིང་དག་པའི་འོག་ཏུ་ཐབས་ལ་མཁས་པའི་སྦྱོར་བ་གསུངས་ཏེ། རང་གི་སངས་རྒྱས་ཀྱི་ཞིང་རྣམ་པར་དག་པ། སྒྲུབ་པ་ནི་གཞན་དོན་སྒྲུབ་པའི་ཐབས་ལ་མཁས་པས་གདུལ་བྱའི་སྐལ་བ་ཇི་ལྟ་བ་བཞིན་དུ་སངས་རྒྱས་ཀྱི་མཛད་པ་བྱ་དགོས་པས་སོ། །རྩ་བ་ནི། མདོ་ལས། དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་བྱང་ཆུབ་སེམས་དཔའ་སེམས་དཔའ་ཆེན་པོས་ཇི་ལྟར་སྟོང་པ་ཉིད་ལ་འདྲིས་པར་བགྱི༑ ཞེས་པ་ནས། རབ་འབྱོར་བྱང་ཆུབ་སེམས་དཔའ་ཆེན་པོ་དེ་དག་ནི་ལྷ་དང་མི་དང་ལྷ་མ་ཡིན་དུ་བཅས་པའི་འཇིག་རྟེན་གྱི་མི་འཕྲོག་པའོ། །ཞེས་པའི་བར་གྱིས་ནི་ཐབས་ལ་མཁས་པའི་སྦྱོར་བ་སྟན་ཏོ། །དེ་དག་གི་དོན་བསྡུས་ནས་སྟོན་པ་ནི།

སྦྱོར་བའི་ཡུལ། སྦྱོར་བའི་ངོ་བོ། ། སྦྱོར་བའི་དབྱེ་བ་གསུམ་དུ་རིག་པར་བྱ་སྟེ། དེ་ཡང་དང་པོ་གཉིས་ནི། ཡུལ་དང༌། ཞེས་དང༌། སྦྱོར་བ་ཅན་འདི་ནི། ཞེས་པས་བསྟན་ཅིང༌། གསུམ་པ་ལ་ཐབས་ལ་མཁས་པའི་སྦྱོར་བ་རྣམ་པ་བཅུའོ། །གང་ཞེ་ན། དགྲ་རྣམས་ལས་ནི་འདས་པ་དང༌༑ ༑ཞེས་པ་ནས། ཚད་མེད་པ། ཐབས་ལ་མཁས་པའི་སྦྱོར་བ་ཞེས་རེ་རེའི་མཐར་སྦྱར་བའོ། །འགྲེལ་པ་ནི། ཐབས་ལ་མཁས་པ་ཡིན་ནོ། །གང་ཞེ་ན། ཤེས་རབ་ཀྱི་ཕ་རོལ་དུ་ཕྱིན་པའི་ཡུལ་རྣམ་པ་བཅུ་སེམས་ཅན་གྱི་དོན་མངོན་སུམ་དུ་བྱ་བ་ཕན་པའི་དུས་དང་མི་ཕན་པ་དུས་མ་ཡིན་པ་ཤེས་པའི་སྦྱོར་བ་ནིའོ། །ཡུལ་བཅུ་པོ་གང་ཞེ་ན། སྦྱོར་བའི་བར་ཆད་ཀྱི་ཆོས་ཐམས་ཅད་ལས་ཡང་དག་པར་བརྒལ་བའི་ལྷའི་བུ་ལ་སོགས་པའི་བདུད་བཞི་ལས་འདས་པ་དང༌། དེ་ཡང་རིན་པོ་ཆེ་སྡུད་པ་ལས། དེ་བཞིན་དེ་ཚེ་བྱང་ཆུབ་སེམས་དཔའ་མཁས་པ་ཡང༌། ། སེམས་ཅན་ཁམས་རྣམས་ཀུན་ཏུ་སྙིང་རྗེ་ཆེ་བསྐྱེད་ཅིང༌། །བདུད་བཞི་དག་དང་ས་གཉིས་ལས་ཀྱང་རབ་འདས་ནས། །ཏིང་འཛིན་མཆོག་ལ་གནས་ཤིང་བྱང་ཆུབ་མཆོག་ལ་རེག་མི་བྱེད། །ཅེས་དཔེའི་སྒོ་ནས་གསུངས་པ་ལྟར་རོ། །འདིར་བདུད་བཞིའི་མཐའ་དཔྱད་པ་ལ་གསུམ། བདུད་བཞིའི་ངོས་འཛིན༑ བཞིར་འཇོག་པའི་རྒྱུ་མཚན། གང་ནས་བཅོམ་པའི་ཚུལ་ལོ། །དང་པོ་ལ་ཟག་བཅས་ཀྱི་ཕུང་པོ་ནི། ཕུང་པོའི་བདུད་དོ། ཁམས་གསུམ་གྱི་བསྡུས་པའི་ལས་ཉོན་ནི། ཉོན་མོངས་པའི་བདུད་དོ། །རང་དབང་མེད་པར་སྲཽག་འགག་པ་ནི། འཆི་བདག་གི་བདུད་དོ། །བདུད་དང་པོ་གསུམ་ལས་འདའ་བའི་ཕྱིར་དུ་དགེ་བ་སྒྲུབ་པ་ལ་བར་དུ་གཅོད་པ་འདོད་ལྷའི་རིགས་སུ་གཏོགས་པ་རྣམས་ནི་ལྷའི་བུའི་བདུད་དོ། །དེ་ལྟར་ཡང་ཉན་ས་ལས། དེ་ལ་ཕུང་པོའི་བདུད་ནི། ཉེ་བར་ལེན་པའི་ཕུང་པོ་ལྔའོ། །ཉོན་མོངས་པའི་བདུད་ནི་ཁམས་གསུམ་ན་སྤྱོད་པའི་ཉོན་མོངས་པ་རྣམས་སོ། །འཆི་བདག་གི་བདུད་ནི། སེམས་ཅན་དེ་དང་དེ་དག་སེམས་ཅན་གྱི་རིས་དེ་དང་དེ་དག་ནས་འཆི་བའི་དུས་བྱེད་པ་གང་ཡིན་པའོ།

།ལྷའི་བུའི་བདུད་ནི། ཕུང་པོ་དང༌། ཉོན་མོངས་པ་དང༌། འཆི་བའི་བདུད་ལས་ཡང་དག་པར་འདའ་བར་བྱ་བའི་ཕྱིར་དགེ་བའི་ཕྱོགས་ལ་རབ་ཏུ་བརྩོན་པ་དེ་ལ་བར་ཆད་བྱ་བ་དང༌༑ རྣམ་པར་གཡེང་བར་བྱ་བའི་ཕྱིར་ （ ༡༥༠ན ） འདོད་པའི་ཁམས་སུ་སྐྱེས་པའི་ལྷའི་བུ་དབང་ཕྱུག་ཐོབ་པ་དག་ཉེ་བར་འོངས་པ་གང་ཡིན་པ་སྟེ། དེ་ནི་ལྷའི་བུའི་བདུད་ཅེས་བྱའོ། །ཞེས་གསུངས་སོ། །གཉིས་པ་ནི། རིམ་པ་བཞིན་གང་འཆི་བ་དང༌། གང་གིས་འཆི་བར་བྱེད་པ་དང༌། འཆི་བའི་ངོ་བོ་གང་ཡིན་པ་དང༌། འཆི་བ་ལས་འདའ་བ་ལ་གེགས་བྱེད་པའི་དབང་དུ་བྱས་ནས་བཞྀར་བཞག་གོ །དེ་ཡང་ཉན་ས་ལས། དེ་ལ་གང་དུ་འཆི་བ་དང༌། གང་གིས་འཆི་བ་དང༌། འཆི་བ་དེ་གང་ཡིན་པ་དང༌། བར་ཆད་ཀྱི་དངོས་པོ་གང་གིས་འཆི་བ་ལས་ཡང་དག་པར་མི་འདའ་བར་བྱེད་པ་དེ་དག་གི་དབང་དུ་བྱས་ནས་བདུད་བཞིར་རྣམ་པར་གཞག་པ་ཡིན་ཏེ། ཞེས་སོ། །གསུམ་པ་ནི། འགའ་ཞིག་བྱངས་སེམས་ཀྱི་སྦྱོར་ལམ་ནས་ལྷའི་བུའི་བདུད་བཅོམ་སྟེ། དཀོན་མཆོག་ལ་ཤེས་ནས་དད་པ་ཐོབ་པའི་ཕྱིར་རོ། །ཐེག་ཆེན་གྱི་མཐོང་ལམ་ནས་ཉོན་མོངས་པ་དང་འཆི་བདག་གི་བདུད་བཅོམ་སྟེ། ལས་ཉོན་གྱི་དབང་གིས་སྐྱེ་འཆི་མི་བྱེད་པའི་འཕགས་པ་ཡིན་པའི་ཕྱིར་རོ། །ས་བརྒྱད་པ་ནས་ཕུང་པོའི་བདུད་བཅོམ་སྟེ། རྣམ་པར་གྲོལ་བའི་སྐུ་མངོན་དུ་བྱེད་ནུས་པའི་ཕྱིར་རོ། །ཞེས་ཟེར་རོ། །དེ་ལྟར་ན་བྱང་སེམས་སྦྱོར་ལམ་པ་དབང་པོ་རྣོན་པོས་ཀྱང༌༑ བདུད་གཞན་གསུམ་བཅོམ་པར་འགྱུར་ཏེ། ལྷའི་བུའི་བདུད་བཅོམ་པའི་ཕྱིར་རོ། ཁྱབ་པ་ཡོད་དེ། ལྷའི་བུའི་བདུད་ཡིན་ན་བདུད་གཞན་གསུམ་ལས་འདའ་བར་བྱེད་པ་ལ་བར་དུ་གཅོད་བྱེད་ཡིན་པའི་ཕྱིར། དེ་ཡང་སྔར་དྲངས་པའི་ཉན་སའི་ལུང་གིས་གྲུབ་བོ། །ཐེག་ཆེན་མཐོང་ལམ་པ་དབང་པོ་རྣོན་པོས་ཀྱང༌། མ་རིག་བག་ཆགས་ཀྱི་ས་དང་ཟག་མེད་ཀྱི་ས་ལ་བརྟེན་ནས་བསམ་གྱིས་མི་ཁྱབ་པའི་འཆི་འཕོ་བྱེད་པ་མ་ཡིན་པར་འགྱུར་ཏེ། འཆི་བདག་གི་བདུད་བཅོམ་པའི་ཕྱིར་རོ།

།འདོད་མི་ནུས་ཏེ། དཔལ་ཕྲེང་གི་མདོར། མ་རིག་པའི་བག་ཆགས་ཀྱི་རྐྱེན་གྱིས་ཟག་པ་མེད་པའི་ལས་ཀྱི་རྒྱུ་ལས་བྱུང་བ། དགྲ་བཅོམ་པ་དང་རང་སངས་རྒྱས་དང༌། དབང་ཐོབ་པའི་བྱང་ཆུབ་སེམས་དཔའ་རྣམས་ཀྱི་ཡིད་རང་བཞིན་གྱི་ལུས་གཉིས་སུ་འབྱུང་སྟེ། ཞེས་གསུངས་པ་དང་འགལ་ལོ། །གཞན་ཡང་ས་དང་པོ་ཡན་ཆད་ན་ཡང་སྒོམ་སྤང་ཉོན་མོངས་མེད་པརའགྱུར་ཏེ། ས་དང་པོ་ནས་ཉོན་མོངས་པའི་བདུད་བཅོམ་པའི་ཕྱིར་རོ། །ས་བརྒྱད་པ་ལ་གནས་པའི་བྱང་སེམས་ཀྱིས་ཀྱང་ཕུང་པོའི་བདུད་མ་ལུས་པ་སྤངས་པར་འགྱུར་ཏེ། ཕུང་པོའི་བདུད་བཅོམ་པའི་ཕྱིར་རོ། ཁྱབ་པ་ཡོད་དེ། སྒྲིབ་པ་སྤངས་ན་སྒྲིབ་པ་མ་ལུས་པ་སྤངས་དགོས་པའི་ཕྱིར་རོ། །འདོད་མི་ནུས་ཏེ། ཟག་བཅས་ཀྱི་ཕུང་པོ་དང་བཅས་པའི་ཕྱིར། རྟགས་གྲུབ་སྟེ། དྲི་བཅས་ཀྱི་སྐྱེས་བུ་ཡིན་པའི་ཕྱིར་རོ། །གཞན་ཡང་ཤེས་སྒྲིབ་སྤངས་པར་འགྱུར་ཏེ། ཟག་བཅས་ཀྱི་ཕུང་པོ་སྤངས་པའི་ཕྱིར་རོ། ཁྱབ་པ་ཡོད་དེ། ཤེས་སྒྲྀབ་ཟག་བཅས་ཀྱི་ཕུང་པོས་བསྡུས་པའི་ཕྱིར་རོ། །དེས་ན་འཆི་བདག་གི་བདུད་ལ་ལས་ཉོན་གྱིས་དབང་མེད་དུ་འཆི་བར་བྱེད་པ་ནི་ས་དང་པོ་ནས་བཅོམ་ལ། ཡིད་ལུས་ཀྱི་འཆི་འཕོ་བ་ནི་སངས་རྒྱས་མ་ཐོབ་བར་དུ་མི་ལྡོག་གོ །ཉོན་མོངས་པའི་བདུད་ལ་འཁོར་བར་འཆིང་བྱེད་ཀྱི་ཉོན་མོངས་པ་ནི་ས་དང་པོ་ནས་བཅོམ་ལ། ཉོན་མོངས་པའི་ས་བོན་དང་ཟག་བཅས་ （ ༡༥༠བ ） ཀྱི་ལས་ནི་སངས་རྒྱས་མ་ཐོབ་བར་དུ་མི་ལྡོག་གོ །ཕུང་པོའི་བདུད་ལ་ཡང་ལས་ཉོན་གྱིས་སྐྱེ་འཆི་བྱེད་པའི་ཕུང་པོའི་བདུད་ནི། ས་དང་པོ་ནས་བཅོམ་ལ་ཟག་བཅས་ཀྱི་ཕུང་པོ་ཙམ་ནི་སངས་རྒྱས་མ་ཐོབ་བར་དུ་མི་ལྡོག་གོ །ལྷའི་བུའི་བདུད་ཀྱང་གསུམ་པོ་ལ་བར་དུ་གཅོད་བྱེད་དུ་གསུངས་པས་གསུམ་པོ་ཇི་སྲིད་ཡོད་པ་དེ་སྲིད་དུ་ཡོད་དོ། །དེ་སྐད་དུ་ཡང༌། རྒྱུད་བླ་མ་ལས། འཕགས་པས་འཆི་དང་ན་བ་དང༌༑ ༑རྒ་བའྀ་སྡུག་བསྔལ་རྩད་ནས་སྤངས། །ལས་དང་ཉོན་མོངས་དབང་གིས་སྐྱེ༑ ༑དེ་ལ་དེ་མེད་ཕྱིར་དེ་མེད།

།ཞེས་དང༌། འཆི་མེད་ཞི་བའི་གནས་ཐོབ་ལ། ། འཆི་བདག་རྒྱུ་བ་མེད་ཕྱིར་རོ། །ཞེས་དང༌། ཁྱོད་ཀྱིས་བྱང་ཆུབ་པ་དག་དུས་མཉམ་པ་ཁོ་ནར་བདུད་བཞི་བཅོམ་པ་ལགས་སམ་ཞེས་ཞུས་པས། ཅིག་ཅར་དུ་བཅོམ་པར་ཤེས་པར་བྱའོ། །ཞེས་ཚིག་གསལ་ལས་བཤད་དོ། །འཁོར་འདས་ཀྱི་ཆོས་ཐམས་ཅད་མཉམ་པ་ཉིད་དུ་རྣམ་པར་བསྒོམས་པས་མཐའ་གཉིས་ལ་མི་གནས་པར་གནས་པ་དང༌། སྔོན་གྱི་སྨོན་ལམ་གྲུབ་པས་གཞན་གྱི་དོན་སྔོན་གྱི་ཤུགས་ཀྱིས་འཕངས་པ་ལྟར་བྱེད་པ་དང༌། སེམས་ཅན་གྱི་དོན་དུ་དཀའ་བ་སྤྱོད་པ་ཐམས་ཅད་ཤིན་ཏུ་གོམས་པ་ཉིད་ཀྱིས་ཉན་རང་དང་ཐུན་མོང་མ་ཡིན་པ་དང༌། དགེ་བའི་ཆོས་དཀར་པོ་རྣམས་ལ་རོ་མི་མྱང་བར་རྣམ་པར་དག་པས་ཆོས་ཐམས་ཅད་ལ་མཚན་མར་འཛིན་པ་མེད་པ་དང༌། རྣམ་པར་ཐར་པའི་སྒོ་སྟོང་པ་ཉིད་སྒོམ་པ་ཉིད་ཀྱིས་བདག་གི་ངོ་བོ་མི་དམིགས་པ་དང༌། རྣམ་པར་ཐར་པའི་སྒོ་མཚན་མ་མེད་པ་སྒོམ་པ་ཉིད་ཀྱི་མཚན་མར་འཛིན་པ་མེད་པ་དང༌། རྣམ་པར་ཐར་པའི་སྒོ་སྨོན་པ་མེད་པ་སྒོམ་པ་ཉིད་ཀྱིས་འབྲས་བུ་ལ་སྨོན་པ་མེད་པ་དང༌། གཞན་གྱི་དྲི་བ་སྔོན་དུ་བཏང་བ་ཅན་གྱི་སྒོ་ནས་ཕྱིར་མི་ལྡོག་པའི་ཆོས་བརྗོད་པས་ཕྱིར་མི་ལྡོག་པའི་རྟགས་ཐོབ་པ་གཞན་གྱིས་གོ་བ་དང༌། ཐབས་མཁས་ཀྱིས་ཡུལ་ཐམས་ཅད་ཤེས་པ་ཉིད་ཀྱིས་ཚད་མེད་པའི་ཐབས་ལ་མཁས་པ་རྣམས་སོ། །གསུམ་པ་ནི༑ ཤེས་རབ་ཀྱི་ཕ་རོལ་དུ་ཕྱིན་པ། ཞེས་སོགས་སོ།། །།སྐབས་ལྔ་བ། རྩེ་སྦྱོར་མཚོན་བྱེད་ཀྱི་ཆོས་བརྒྱད་བཤད་པ། གཉིས་པ་ལ་གསུམ། འབྲེལ་དགོད་པས་མཚམས་སྦྱར། རྩེ་སྦྱོར་གྱི་ཆོས་རྒྱས་པར་བཤད། སྐབས་བསྡུ་བའོ། །དང་པོ་ནི། རྣམ་ཀུན་གྱི་འོག་ཏུ་རྩེ་མོའི་མངོན་པར་རྟོགས་པ་འཆད་དོ། །རྒྱུ་མཚན་ནི། རྣམ་པ་ཐམས་ཅད་མངོན་པར་རྫོགས་པར་རྟོགས་པའི་སྦྱོར་བ་ཐོབ་པ་ལ་རྟོགས་པ་རབ་ཀྱི་མཐར་ཕྱིན་པ་རྩེ་མོའི་རྟོགས་པ་འབྱུང་བས་སོ། །ཇི་ལྟར་ཞེ་ན། རྟགས་ལ་སོགས་པ་ནས་ལོག་སྒྲུབ་ཀྱི་བར་བསྙད་ཅིང་བསྟན་པ་སྔོན་དུ་འགྲོ་བ་ཅན་གྱིས་སོ།

།དགོས་པ་ནི། རྩེ་མོ་གོ་སླ་བར་བྱ་བའི་ཕྱིར་དུའོ། །གཉིས་པ་ལ་བཞི། སྦྱོར་ལམ། མཐོང་ལམ། སྒོམ་ལམ། བར་ཆད་མེད་པའི་རྩེ་སྦྱོར་རོ། །དང་པོ་ལ་གཉིས། སོ་སོར་བཤད་པ་དང༌། དོན་བསྡུས་ཏེ་བསྟན་པའོ། །དང་པོ་ལ་བཞི། དྲོད། རྩེ་མོ། བཟོད་པ། ཆོས་མཆོག་གི་རྩེ་སྦྱོར་རོ༑ ༑ཆ༡ དྲོད་ཀྱི་རྩེ་སྦྱོར་བཤད་པ། དང་པོ་ལ་གཉིས་ལས། རྩ་བ་ནི། མདོ་ལས། དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་རབ་འབྱོར་ལ་འདི་སྐད་ཅེས་བཀའ་བསྩལ་ཏོ། །རབ་འབྱོར་གལ་ཏེ་བྱང་ཆུབ་སེམས་དཔའ་སེམས་དཔའ་ཆེན་པོའི་རྨི་ལམ་ན་ （ ༡༥༡ན ） ཡང༌༑ ཞེས་པ་ནས། བཅོམ་ལྡན་འདས་དེ་ལྟར་སྤྱོད་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི་རྣམ་པ་ཐམས་ཅད་མཁྱེན་པ་ཉིད་དང་ཡང་ཉེ་བར་གྱུར་པ་ལགས་སོ། །ཞེས་པའི་བར་གྱིས་ནི་རྟགས་བཅུ་གཉིས་བསྟན་ཏོ། །དེ་དག་གི་དོན་བསྡུས་ནས་སྟོན་པ་ནི། གྲངས་རྣམ་པ་བཅུ་གཉིས་དག་ཏུ་བཞེད་དོ། །གང་ལ་ན། དྲོད་ཀྱི་རྩེ་མོའི་སྦྱོར་བར་ཕྱིན་པའི་རྟགས་ལའོ། །གང་ཞེ་ན། རྨི་ལམ་ན་ཡང་ཆོས་རྣམས་ཀུན། །རྨི་ལམ་ལྟ་བུར་ལྟ་ལ་སོགས་པའོ། །དེ་ལ་དང་པོ་བརྒྱད་འབྲས་བུའི་རྟགས་དང༌། ཐ་མ་བཞི་རང་བཞིན་གྱི་རྟགས་སོ། །ཞེས་ལོཙྪ་བ་ཆེན་པོ་བཞེད་དོ། །དེ་ཡང་དང་པོ་བཞི། དྲུག་པ་དང་ལྔ། རྨི་ལམ་གྱི་དང༌། ལྔ་བ་དང་བདུན་པ་གཉིས་གཉིས་ཀའི་དང༌། ཐ་མ་ལྔ་སད་པའི་རྟགས་སོ། །འགྲེལ་པ་ནི། དྲོད་ཀྱི་རྩེ་མོའི་མངོན་པར་རྟོགས་པ་ཐོབ་པའི་གནས་སྐབས་ཀྱི་ཁྱད་པར་གྱི་རྟགས་ཡིན་ནོ། །གང་ཞེ་ན། རྟགས་རྣམ་པ་བཅུ་གཉིས་ནིའོ། །དེ་ཡང་གང་ཞེ་ན། ཆོས་ཐམས་ཅད་རྨི་ལམ་དང་འདྲ་བ་ལ་སོགས་པ་དོན་དམ་པར་རང་བཞིན་མེད་པ་ལ་ཤིན་ཏུ་གོམས་པའི་ཕྱིར། རྨི་ལམ་གྱི་གནས་སྐབས་ན་ཡང་དོན་དམ་པར་རང་བཞིན་མེད་པར་ལྟ་བ་དང་རྨི་ལམ་དུ་ཉན་ཐོས་ལ་སོགས་པའི་ས་དང༌། ཁམས་གསུམ་ལ་དགའ་བའི་སེམས་མི་བསྐྱེད་པ་དང༌། རྨི་ལམ་དུ་དེ་བཞིན་གཤེགས་པ་དང༌། ལ་སོགས་པའི་འཁོར་ཁྲི་ཕྲག་མང་པོས་བསྐོར་བ་ལ་ཆོས་སྟོན་པ་སོགས་མཐོང་བ་དང༌།

རྨི་ལམ་དུ་ཡང་སངས་རྒྱས་ནམ་མཁར་འཕགས་ཏེ། རྫུ་འཕྲུལ་གྱི་རྣམ་པར་འཕྲུལ་བ་དམིགས་པ་དང༌། རྨི་ལམ་ན་འཇིགས་སྐྲག་དང་སྡུག་བསྔལ་མི་བཟད་པ་མྱོང་བ་ན། དེ་ཉིད་རྨི་ལམ་དུ་ཤེས་ནས་སད་པའི་ཚེ་ཡང་ཁམས་གསུམ་རྨི་ལམ་དང་འདྲ་བར་ཆོས་སྟོན་པའི་སེམས་སྐྱེ་བ་དང༌། རྨི་ལམ་ན་ཡང་དམྱལ་བ་ལ་སོགས་པའི་སེམས་ཅན་མཐོང་བ་སྔོན་དུ་འགྲོ་བའི་སྒོ་ནས་རང་གི་སངས་རྒྱས་ཀྱི་ཞིང་དུ་ངན་སོང་སྤོང་བ་རྗེས་སུ་དྲན་པ་དང༌། རྨི་ལམ་མམ་སད་པ་གང་རུང་དུ་ཡང་གྲོང་ཁྱེར་ལ་སོགས་པ་མེས་ཚིག་པ་མཐོང་བ་ན། བདག་ཕྱྀར་མི་ལྡོག་པའི་རྟགས་ཐོབ་ན་མེ་རབ་ཏུ་ཞི་བར་བྱེད་པའི་བདེན་པའི་བྱིན་གྱིས་བརླབས་གྲུབ་པ་དང༌། སད་པའི་གནས་སྐབས་སུ་བདག་བསམ་པ་རྣམ་པར་དག་ཅིང་བྱང་ཆུབ་ཏུ་ལུང་བསྟན་ན་གང་ཟག་འདི་མི་མ་ཡིན་པས་བཟུང་བ་བཏང་བར་གྱུར་ཅིག ཅེས་བརྗོད་པས། གནོད་སྦྱིན་ལ་སོགས་པའི་མི་མ་ཡིན་པ་ཞི་བར་བྱེད་པའི་བདེན་པའི་ཚིག་གྲུབ་པ་དང༌། སད་པའི་ཚེ་ཡང་རློམ་པ་དང་ང་རྒྱལ་མེད་པའི་རང་ཉིད་ཀྱི་ཚུལ་མངོན་པར་ཤེས་པས་ཕ་རོལ་བདུད་ཀྱི་ལས་ཟིལ་གྱིས་གནོན་པའི་དགེ་བའི་བཤེས་གཉེན་སངས་རྒྱས་དང་བྱང་ཆུབ་སེམས་དཔའ་སོགས་བསྟེན་པ་དང༌། སད་པའི་ཚེ་ཡང་སེམས་ཅན་སྨིན་པ་ལ་སོགས་པའི་དོན་དུ་རྣམ་པ་ཐམས་ཅད་དུ་ཤེས་རབ་ཀྱི་ཕ་རོལ་དུ་ཕྱྀན་པ་ལ་སློབ་པ་དང༌། བསད་པའི་ཚེ་ཡང་ཀུན་བྱང་གི་ཆོས་ཐམས་ཅད་ལ་དོན་དམ་པར་རང་བཞིན་མེད་པར་བལྟས་པས༑ མངོན་པར་ཞེན་པ་མེད་པ་དང༌། བྱང་སེམས་ཀྱི་སྐྱོན་མེད་པ་སོགས་ལ་གནས་པས་སངས་རྒྱས་ཀྱི་བྱང་ཆུབ་ལ་ཉེ་བར་གྱུར་པ་

（ ༡༥༡བ ） ཞེས་བྱ་བ་རྣམས་སོ། །ཕྱི་མ་བཞི་པོ་འདི་ལམ་ལ་སློབ་པའི་རྒྱུ་དང༌། བསླབ་པའི་ཡུལ་དང༌། སློབ་པའི་ཚུལ་དང༌། བསླབ་པའི་ཕན་ཡོན་གྱི་དབང་དུ་བྱས་པའི་རྟགས་སོ། །ཆ༢ རྩེ་མོའི་རྩེ་སྦྱོར་བཤད་པ། གཉིས་པ་ལ་གསུམ་ལས། སྔ་འགྲེལ་ནི། དེ་ལྟར་རྟགས་ཀྱི་མཚོན་པའི་བསོད་ནམས་རྣམ་པར་འཕེལ་བ་རྣམ་པ་དུ་ཞིག་ཡོད་ཅེ་ན། ལན་དུ་རྣམ་པར་འཕེལ་བ་བཅུ་དྲུག་གསུངས་སོ། །རྩ་བ་ནི། མདོར། བཅོམ་ལྡན་འདས་ཀྱིས་བཀའ་བསྩལ་པ། རབ་འབྱོར་གལ་ཏེ་འཛམ་བུའི་གླིང་ན་སེམས་ཅན་ཇི་སྙེད་ཡོད་པ་དེ་དག་ཐམས་ཅད་སྔ་ཕྱི་མེད་པར་མིའི་ལུས་ཐོབ་པར་གྱུར་ཏེ། ཞེས་པ་ནས། དེ་ལྟར་སྤྱོད་པའི་བྱང་ཆུབ་སེམས་དཔའ་ཆེན་པོ་ནི་ཤེས་རབ་ཀྱི་ཕ་རོལ་དུ་ཕྱིན་པ་ལ་སྤྱོད་པ་ཡིན་ནོ། །ཞེས་པའི་བར་གྱི་རྣམ་འཕེལ་བཅུ་དྲུག་བསྟན་ཏོ། །དེ་དག་གི་དོན་བསྡུས་ནས་སྟོན་པ་ནི། རྣམ་འཕེལ་བཅུ་དྲུག་གི་བདག་ཉིད་མདོ་ལས་གསུངས་སོ། །ཇི་ལྟར་ན། དཔེར་མཛད་ནས་ནིའོ། །དཔེ་ཇི་ལྟ་བུ་ཞེ་ན། འཛམ་བུ་གླིང་གི་སྐྱེ་བོ་ཇི་སྙེད་ཡོད་པས་བྱང་ཆུབ་ཏུ་སེམས་བསྐྱེད་ནས་ཇི་སྲིད་འཚོའི་བར་དུ་སངས་རྒྱས་ཐམས་ཅད་ལ་མཆོད་པའི་དགེ་བའི་བསོད་ནམས་ལ་སོགས་པ་རྣམ་པ་མང་དུ་ནི་དཔེ་མེད་པར་ཡང་གསུངས་སོ། །འགྲེལ་པ་ནི། རྣམ་པར་འཕེལ་བ་ཡིན་ནོ། །གང་ན། བསོད་ནམས་གནས་སྐབས་བཅུ་དྲུག་གི་ངོ་བོ་ཉིད་ནིའོ། །ཇི་ལྟར་ན། མེ་ཏོག་ལ་སོགས་པས་སངས་རྒྱས་ཇི་སྙེད་པ་ལ་མཆོད་པའི་དགེ་བ་ལ་སོགས་པ་རྣམ་པ་མང་པོ་དང་པོར་དཔེར་མཛད་ནས་སྔ་མ་སྔ་མ་ལས་ཕྱི་མ་ཕྱི་མ་གོང་ནས་གོང་དུ་ཁྱད་པར་དུ་འཕགས་པ་ཉིད་ཀྱིས་སོ། །དེ་ཡང་གང་ཞེ་ན། ཕྱི་གཙོ་བོར་གྱུར་པའི་བསོད་ནམས་རྣམ་པ་བརྒྱད་ནི་འཛམ་བུའི་གླིང་ལ་སོགས་པས་གླིང་བཞི་པ་དང༌། སྟོང་སྤྱི་ཕུད་ཐམས་ཅད་དང༌། སྟོང་གཉིས་དང༌༑ སྟོང་གསུམ་གྱི་འཇིག་རྟེན་གྱི་ཁམས་ཀྱི་སེམས་ཅན་ཇི་སྙེད་ཀྱིས་དེ་བཞིན་གཤེགས་པ་ཐོབ་པར་གྱུར་པ་ལ་མཆོད་པ་བས་རྩེ་མོའི་ཤེར་ཕྱིན་ལ་རང་གཞན་འཇུག་པར་བྱེད་པ་བསོད་ནམས་ལྷག་པ་དང༌།

དེ་བས་ཀྱང་ཁྱད་པར་དུ་རྩེ་མོའི་ཤེས་རབ་ཀྱི་ཕ་རོལ་དུ་ཕྱིན་པ་ལ་གུས་སྦྱོར་དང་རྟག་སྦྱོར་གྱིས་ཡིད་ལ་བྱེད་པ་དང༌༑ དེ་བས་ཀྱང་ཁྱད་པར་དུ་མི་སྐྱེ་བའི་ཆོས་ལ་མི་སྐྲག་པའི་བཟོད་པ་ཐོབ་པ་དང༌༑ དེ་བས་ཀྱང་ཁྱད་པར་དུ་རྩེ་མོའི་ཤེར་ཕྱིན་ལ་བྱང་ཆུབ་པར་བྱ་བ་འབྲས་བུའི་ཆོས་དང༌། བྱང་ཆུབ་པར་བྱེད་པ་རྒྱུའི་ཆོས་རྣམས་མི་དམིགས་པ་དང༌། འཛམ་བུའི་གླིང་གི་སེམས་ཅན་ཐམས་ཅད་དགེ་བ་བཅུ་དང༌། བསམ་གཏན་ལ་སོགས་པ་དང༌། གཟུགས་མེད་པའི་སྙོམས་པར་འཇུག་པ་ཐོབ་པ་ལས་རྩེ་མོའི་ཤེར་ཕྱིན་ལ་མངོན་པར་བརྩོན་པ་བསོད་ནམས་ཁྱད་པར་དུ་འཕགས་པ་དང༌། རྩེ་མོའི་ཤེར་ཕྱིན་ལ་མངོན་པར་བརྩོན་པའི་དྲུང་དུ་ལྷའི་རིས་ཐམས་ཅད་ཉེ་བར་འོངས་ཏེ་ཕྱི་ནང་གི་གནོད་པ་ཞི་བར་བྱེད་པ་དང༌། རྩེ་མོའི་ཤེར་ཕྱིན་ལ་གནས་པས་བདུད་ཀྱི་ལས་ཐམས་ཅད་ཟིལ་གྱིས་གནོན་པ་དང༌། རང་དང་ཐེག་པ་གཅིག་ལ་ཞུགས་པའི་སྐྱེ་བོ་བྱང་སེམས་གཞན་ལ་སྟོན་པ་དང་འདྲ་བར་གུས་པ་བསྐྱེད་ཅིང་དེ་དང་བསླབ་པ་མཚུངས་པར་གནས་པ་ཞེས་བྱ་བ་རྣམས་སོ། །ཡང་ནང་གཙོ་བོར་གྱུར་པའི་བསོད་ནམས་གཞན་རྣམ་ （ ༡༥༢ན ） པ་བརྒྱད་ནི། བསམ་གཏན་སོགས་ཀྱི་དབང་གིས་མི་སྐྱེ་བས་རྣམ་པ་ཐམས་ཅད་དུ་ཐབས་ལ་མཁས་པས་རང་གི་བསླབ་པ་ཡོངས་སུ་དག་པ་དང༌། རྩེ་མོའི་ཤེར་ཕྱིན་ཐོབ་ནས། སངས་རྒྱས་ཐོབ་པར་ངེས་པས། སངས་རྒྱས་ཀྱི་རིགས་ཅན་དུ་འགྱུར་བ་དང༌། རྩེ་མོའི་མངོན་རྟོགས་འབྲས་བུ་སངས་རྒྱས་ཉིད་ཐོབ་པའི་རྒྱུ་མཚན་སེམས་བསྐྱེད་སོགས་ནུས་པ་ལྷག་པ་དང༌། རྩེ་མོའི་མངོན་རྟོགས་ལ་གནས་པ་ལ་ཕ་རོལ་ཏུ་ཕྱིན་པའི་མི་མཐུན་པའི་ཕྱོགས་ཀྱི་སེམས་མི་སྐྱེ་བ་དང༌། ཆོས་ཐམས་ཅད་མི་དམིགས་པར་རྟོགས་པས་གཟུགས་ལ་སོགས་པ་དང་ལྡན་པར་རྟོགས་པའི་སེམས་མི་སྐྱེ་བ་དང༌༑ རྩེ་མོའི་ཤེར་ཕྱིན་དུ་ཕ་རོལ་ཏུ་ཕྱིན་པ་ཀུན་བསྡུས་པའི་ཤེས་པ་དང༌། རྩེ་མོའི་མངོན་རྟོགས་ལ་སློབ་པས་ཐེག་པ་གསུམ་གྱི་ཕུན་སུམ་ཚོགས་པ་ཐམས་ཅད་ཐོབ་པ་དང༌།

མངོན་ཞེན་གྱི་ལྟ་བ་དང་བྲལ་བས་ཡང་དག་པར་རྫོགས་པའི་བྱང་ཆུབ་ལ་ཉེ་བར་གྱུར་པ་ཞེས་བྱ་བ་རྣམས་སོ། །ཆ༣ བཟོད་པའི་རྩེ་སྦྱོར་བཤད་པ། གསུམ་པ་ལ་གསུམ་ལས། སྔ་འགྲེལ་ནི། རྣམ་འཕེལ་གྱི་འོག་ཏུ་ངེས་པར་བརྟན་པའི་རྩེ་མོ་འཆད་དོ། །རྒྱུ་མཚན་ནི། དེ་ལྟར་བསོད་ནམས་རྣམ་པར་འཕེལ་བའི་གོང་ནས་གོང་དུ་རྣམ་པར་སྤེལ་བའི་སྒོ་ནས་ཐབས་ཤེས་ཀྱི་རྟོགས་པ་རང་དབང་དུ་གྱུར་པ་མཐར་ཕྱིན་པའི་མཚན་ཉིད་རྣམས་ནི་ངེས་པར་བརྟན་པ་ཡིན་པས་སོ། །རྩ་བ་ནི། མདོ་ལས། དེ་ནས་ལྷའི་དབང་པོ་རྒྱ་བྱིན་འདི་སྙམ་དུ། འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་སྦྱིན་པའི་ཕ་རོལ་ཏུ་ཕྱིན་པ་དང༌། ཞེས་པ་ནས། ཅི་བདག་ཡོངས་སུ་མྱ་ངན་ལས་འདས་ནས་སེམས་ཅན་ཡོངས་སུ་མྱ་ངན་ལས་འདས་པ་ཡོངས་སུ་མྱ་ངན་ལས་འདའ་བར་འགྱུར་རམ། ཞེས་རྟོག་སྟེ༑ ཞེས་པའི་བར་གྱིས་ནི་ངེས་བརྟན་བསྟན་ཏོ། །དེ་དག་གི་དོན་བསྡུས་ནས་སྟོན་པ་ནི། རང་དོན་རྟོགས་པ་བརྟན་པ་ཞེས་ནི་མངོན་པར་བརྗོད་དོ། །གང་ཞེ་ན། ཀུན་མཁྱེན་ཉིད་གསུམ་གྱི་ཆོས་སུམ་ཅུ་རྣམས་ཀྱི་ཡོངས་སུ་རྫོགས་པར་བྱེད་པ་བླ་ན་མེད་པའོ། །གཞན་དོན་སྙིང་རྗེ་བརྟན་པ་ཞེས་ནི་མངོན་པར་བརྗོད་དོ། །གང་ཞེ་ན། སེམས་ཅན་གྱི་དོན་སྒྲུབ་པ་བསམ་སྦྱོར་གྱིས་ཡོངས་སུ་མི་གཏོང་བའོ། །འགྲེལ་པ་ནི། སྙིང་རྗེ་ཆེན་པོ་མངོན་དུ་བྱེད་པའི་ངོ་བོས་གནས་སྐབས་ཐམས་ཅད་དུ་སེམས་ཅན་གྱི་དོན་ཡོངས་སུ་མི་གཏོང་བའི་མཚན་ཉིད་ནི། ཐབས་སྙིང་རྗེས་ངེས་པར་བརྟན་པ་ཡིན་ནོ། །གནས་སྐབས་གང་དུ་ན། འཁོར་འདས་ལ་ཐ་དད་དུ་བདེན་པར་རྣམ་པར་མི་རྟོག་པ་རྟོགས་པའི་གནས་སྐབས་ནའོ། །གང་གི་སྟོབས་ཀྱི་ཞེ་ན། དེ་ལྟར་གཞན་དོན་ཡང་དག་པར་སྒྲུབ་པའི་ཐབས་ལ་མཁས་པའི་སྟོབས་ཀྱིས་སོ། །རྣམ་པ་ཐམས་ཅད་མཁྱེན་པ་ཉིད་ལ་སོགས་པ་ཇི་སྐད་བཤད་པའི་ཐམས་ཅད་དུ་མཁྱེན་པ་ཉིད་གསུམ་གྱི་ཆོས་སེམས་བསྐྱེད་པ་ལ་སོགས་པ་སུམ་ཅུ་གོང་དུ་སྨོས་པ་རྣམས་ཡོངས་སུ་རྫོགས་པ་བླ་ན་མེད་པ་ནི་རྟོགས་པ་ངེས་པར་བརྟན་པ་ཡིན་ནོ།

།ཆ༤ ཆོས་མཆོག་རྩེ་སྦྱོར་བཤད་པ། བཞི་པ་ལ་གསུམ་ལས། སྔ་འགྲེལ་ནི། ངེས་བརྟན་གྱི་འོག་ཏུ་སེམས་ཀུན་ཏུ་གནས་པ་གསུངས་ཏེ། དེ་ལྟར་ངེས་པར་བརྟན་པར་བྱེད་པས། ངེས་པར་བརྟན་པར་གྱུར་ （ ༡༥༢བ ） པའི་མཚན་ཉིད་ནི་སེམས་ཀུན་ཏུ་གནས་པ་ཡིན་པས་སོ། ། རྩ་བ་ནི། མདོར། བཅོམ་ལྡན་འདས་དེ་ལྟར་ཐེག་པ་ལ་གསར་དུ་ཞུགས་པའི་བྱང་ཆུབ་སེམས་དཔའ་རྣམས་ཀྱི་སེམས་བསྐྱེད་པ་དེ་དག་རྗེས་སུ་ཡི་རང་བར་བགྱིད་པ་དང༌། ཞེས་པ་ནས། སྤྱོད་པ་ཞུགས་པ་རྣམས་དང༌། སྐྱེ་བ་གཅིག་གིས་ཐོགས་པ་རྣམས་ཀྱི་དགེ་བའི་རྩ་བ་དེ་དག་ལ་རྗེས་སུ་ཡི་རང་བ་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་བསྔོ་བར་བྱེད་དེ། ཇི་ལྟར་སེམས་གཞན་དུ་མི་རྒྱུ་བ་དེ་ལྟར་ཡོངས་སུ་བསྔོ་བར་བྱའོ་ཞེས་པའི་བར་གྱིས་ནི་སེམས་ཀུན་ཏུ་གནས་པ་བསྟན་ཏོ། །དེ་དག་གི་དོན་བསྡུས་ནས་སྟོན་པ་ནི། ཡོངས་སུ་བསྒྲགས་པ་ཡིན་ནོ། ། གང་ན། ཏིང་ངེ་འཛིན་ནིའོ། །གང་ལས་ན། མདོ་ལས་སོ། །ཇི་ལྟར་ན། གླིང་བཞི་མཐའ་ལྕགས་རིས་བསྐོར་བ་དང༌། དེ་སྟོང་ལ་སྟོང་སྤྱི་ཕུད་དང༌། དེ་སྟོང་ལ་སྟོང་གཉིས་པ་བར་མ་དང༌། དེ་སྟོང་ལ་སྟོང་གསུམ་གྱི་སྟོང་ཆེན་པོའི་བར་གྱི་ཆུ་སྲང་ལ་འཇལ་བ་དཔེར་མཛད་ནས་དེ་བས་བྱང་ཆུབ་སེམས་དཔའ་བཞིའི་སེམས་བསྐྱེད་པ་ལ་རྗེས་སུ་ཡི་རང་བའི་བསོད་ནམས་མང་པོ་ཉིད་ཀྱིས་སོ། །ཚིག་གང་གིས་ན། རིན་པོ་ཆེ་སྡུད་པར། མི་ལྡོག་བྱང་ཆུབ་མཆོག་ལ་རབ་ཏུ་ཞུགས་པ་ཡི། །སེམས་བསྐྱེད་པ་ལ་བསམ་པ་ཐག་པས་ཡི་རང་བ། །སྟོང་གསུམ་རི་རབ་སྲང་ལ་གཞལ་བའི་ཚད་བཟུང་རུང༌། །རྗེས་སུ་ཡི་རང་དགེ་བ་དེ་ནི་དེ་ལྟ་མིན་ཞེས་སོ། །འགྲེལ་ཆེན་ལས། ཐེག་པ་ལ་དང་པོར་ཞུགས་པ་སྤྱོད་པ་ལ་ཞུགས་པ་ཕྱིར་མི་ལྡོག་པ་སྐྱེ་བ་གཅིག་གིས་ཐོགས་པའི་བྱང་སེམས་བཞི་ཞེས་པ་ནི། རྣམ་རྟོག་བཞིའི་གཉེན་པོ་མཐོང་སྒོམ་གྱི་རྟོག་པ་བཞི་དང༌། སྦྱོར་ལམ་རྩེ་སྦྱོར་བཞི་དང༌། མོས་སྤྱོད། མ་དག་ས་བདུན།

དག་པ་ས་གསུམ། ས་བཅུ་པ་ལ་གནས་པ་སྟེ་བཞི་ལ་འདོད་པའི་ལུགས་གསུམ་བཤད་པའི་དང་པོ་ནི་འཕགས་པའི་ལུགས་ཡིན་ལ། ཕྱི་མ་ནི་རང་ལུགས་སུ་བཞེད་དོ། །འགྲེལ་པ་ནི། སེམས་ཀུན་ཏུ་གནས་པ་ཡིན་ནོ། །གང་ན། ཏིང་ངེ་འཛིན་གྱི་མཚན་ཉིད་མདོ་ལས་བརྗོད་པ་ནིའོ། །ཇི་ལྟར་བརྗོད་ཅེ་ན། གླིང་བཞི་པ་ལ་སོགས་པ་སྟོང་གསུམ་པའི་འཇིག་རྟེན་གྱི་ཁམས་རྣམས་ཀྱིས་ཆུའི་ཕུང་པོ་སྲང་ལ་གཞལ་བ་སོ་སོར་དཔེར་མཛད་ནས་དངོས་སུ་བྱང་སེམས་བཞིའི་སེམས་བསྐྱེད་ལ་ཡི་རང་བའི་བསོད་ནམས་མང་བ་ཉིད་དུ་གསུངས་ནས། དེས་མཚོན་ནས་དཔེ་སྔ་མ་དེ་དག་ལས་སྦྱིན་སོགས་ཕ་རོལ་ཏུ་ཕྱིན་པ་དང༌། ལ་སོགས་པས་སྟོབས་དང་མི་འཇིགས་པ་ལ་སོགས་པའི་ཡོན་ཏན་ཐམས་ཅད་ཀྱི་ངོ་བོ་ཉིད་ཏིང་ངེ་འཛིན་གྱི་བསོད་ནམས་དང་ཡེ་ཤེས་ཁྱད་པར་དུ་འཕགས་ཤིང་ཚད་ལས་འདས་པའི་བསོད་ནམས་མང་བ་ཉིད་ཀྱིས་སོ། །སྟོང་གསུམ་གྱི་ས་ཆུ་རྣམས་ཇི་ལྟར་ན་གཞལ་བར་ནུས་ཤེ་ན། ལུགས་ལས་ཚད་སྲིད་པའི་དངོས་པོ་ནི་རྣལ་འབྱོར་པ་རྣམས་ཀྱི་མངོན་པར་ཤེས་པའི་སྲང་ཚད་ཀྱིས་གཞལ་བར་ནུས་ཞེས་བྱ་བའི་ཚུལ་གྱིས་སོ། །འདིར་ལུགས་ལས། ཞེས་པ་མེད་པ་མ་དག་སྟེ། རྟོགས་དཀར་འབྱུང་བས་སོ། །གཉིས་པ་ནི། རྟགས་ལ་སོགས་པ་ཞེས་པ་ནས། ཁོང་དུ་ཆུད་པར་བྱའོ་ཞེས་པའི་བར་རོ། །ཆ༥ མཐོང་ལམ་རྩེ་སྦྱོར་བཤད་པ། གཉིས་པ་ལ་གཉིས། མཚམས་སྦྱར་བ་དང༌། སོ་སོའི་དོན་བཤད་པའོ། ། དང་པོ་ནི། （ ༡༥༢ན ） སྐྱེ་རིམ་དང་སྦྱར་ནས་ངེས་པར་འབྱེད་པའི་ཆ་དང་མཐུན་པའི་རྩེ་མོའི་འོག་ཏུ་མཐོང་བའི་ལམ་རྩེ་མོ་སྐྱེ་བ་ཡིན་ཏེ་དེས་ན་དེ་འཆད་དོ། ། གཉིས་པ་ལ་གཉིས། སྤང་བྱ་དང༌། གཉེན་པའོ། །དང་པོ་ལ་གཉིས། མཚམས་སྦྱར་བ་དང༌། དོན་བཤད་པའོ། །དང་པོ་ནི། མཐོང་ལམ་རྩེ་སྦྱོར་དེ་ལ་དེ་ཡི་མི་མཐུན་པའི་ཕྱོགས་དང་ཤུགས་བསྟན་གྱི་གཉེན་པོ་དང་བཅས་པ་རྣམ་པ་བཞི་ཡོད་པས་དེ་འཆད་དོ། །གཉིས་པ་ལ་གསུམ། མདོར་བསྟན། རྒྱས་པར་བཤད། གཉེན་པོ་མཚོན་ཚུལ་ལོ།

།དང་པོ་ནི། མདོར། ཕྱིར་མི་ལྡོག་པ་རྣམས་དང་སྐྱེ་བ་གཅིག་གིས་གནས་པ་དེ་དག་ནི་དགེ་བའི་རྩ་བ་ལ་རྗེས་སུ་ཡི་རང་ནས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་བསྔོ་བར་བྱ་སྟེ། ཇི་ལྟར་གཉིས་ཀྱི་འདུ་ཤེས་སུ་མི་འགྱུར་བ་དང་གཉིས་སུ་མེད་པའི་འདུ་ཤེས་སུ་མི་འགྱུར་བ་དེ་ལྟར་ཡོངས་སུ་བསྔོ་བར་བྱའོ། །ཞེས་པ་ནས། དེ་ལ་གནས་ཤིང་ཆོས་སྟོན་པར་འགྱུར་བ་ལྟ་ཅི་སྨོས་ཏེ་དེ་ནི་གནས་མེད་དོ། །ཞེས་པའི་བར་གྱིས་ནི་རྟོག་པ་བཞི་མདོར་བསྟན་པའོ། །དེ་དག་གི་དོན་བསྡུས་ནས་སྟོན་པ་ལ་གཉིས། གཟུང་རྟོག་མདོར་བསྟན་པ་དང༌། འཛིན་རྟོག་མདོར་བསྟན་པའོ། །དང་པོ་ལ་གསུམ་ལས། སྔ་འགྲེལ་ནི། རྟོག་པ་བཞི་ལས་རེ་ཞིག་མི་མཐུན་པའི་ཕྱོགས་བཟུང་བར་རྣམ་པར་རྟོག་པ་གཉིས་པོ་གསུངས་སོ། །རྩ་བ་ནི། འཇུག་པར་བྱ་བ་ཐེག་ཆེན་གྱི་ལམ་འབྲས་བུ་དང་བཅས་པ་དང་ལྡོག་པར་བྱ་བ་ཐེག་དམན་གྱི་ལམ་འབྲས་བུ་དང་བཅས་པ་ནི་ཡུལ་ལོ། །ངོ་བོ་ནི། དེ་དག་ལ་བླང་བྱ་དང་དོར་བྱའི་ངོ་བོར་བདེན་པར་ཞེན་པའི་སྒོ་ནས་བཟུང་བའི་རྣམ་པར་རྟོག་པའོ། །དབྱེ་བ་ནི། དེ་དག་སོ་སོར་ཡུལ་གྱི་སྒོ་ནས་དགུ་དགུའི་བདག་ཉིད་དོ། །རྒྱུ་མཚན་ནི། རང་གི་ཡུལ་ཇི་ལྟ་བ་བཞིན་མ་ཡིན་པར་འཛིན་པའི་བདག་ཉིད་དག་ཡིན་པས་རྟོག་པར་ཤེས་པར་བྱའོ༑ ༑འགྲེལ་པ་ལ་བཞི། རྟོགས་པའི་ངོ་བོ། མི་མཐུན་ཕྱོགས་སུ་བསྟན་པ། དབྱེ་བ། འཁྲུལ་བར་སྒྲུབ་པའོ། །དང་པོ་ལ་གཉིས་ལས། དམིགས་པ་ནི། བྱང་སེམས་ཀྱི་འཇུག་བྱ་མཚན་མར་མི་དམིགས་པ་དང༌། ལྡོག་བྱ་མཚན་མར་དམིགས་པའི་ངོ་བོ་ཉིད་དག་ལའོ། །རྣམ་པ་ནི། གོ་རིམ་བཞིན་དུ་བྱང་ཆུབ་སེམས་དཔའ་ལ་སོགས་པའི་ཆོས་ལེན་པའི་སྒོ་ནས་བླང་བྱར་བཟུང་བའོ། །ཞེས་དང༌༑ ཉན་ཐོས་ལ་སོགས་པའི་ཆོས་འདོར་བའི་སྒོ་ནས་ལྡོག་བྱར་བཟུང་བའོ་ཞེས་ཞེན་པ་ནི་འཇུག་པ་དང༌། ལྡོག་པའི་གཟུང་བར་རྣམ་པར་རྟོག་པ་གཉིས་སོ།། གཉིས་པ་ནི། མཐོང་ལམ་རྩེ་སྦྱོར་གྱི་མི་མཐུན་པའི་ཕྱོགས་སུ་གྱུར་པ་ཡིན་ཏེ།

དེས་སྤང་བར་བྱ་བ་ཡིན་པའི་ཕྱིར་རོ། །དཔེར་ན་མཐོང་སྤང་ཉོན་མོངས་པ་དང་འདྲ་བར་རོ། །གསུམ་པ་ནི། དེ་དག་ལ་སོ་སོར་རྣམ་པ་དགུ་ཡོད་དེ། ཡུལ་དགུ་ཡོད་པའི་དབྱེ་བས་སོ། །བཞི་པ་ནི། དགུ་པོ་དེས་རང་གི་ཡུལ་ཇི་ལྟ་བ་བཞིན་མ་ཡིན་པར་འཛིན་པའི་ངོ་བོ་དག་ཏུ་ཤེས་པར་བྱ་སྟེ། རང་ཡུལ་ཕྱིན་ཅི་ལོག་ཏུ་སྣང་བའི་ཕྱིར་ཏེ། མ་རིག་པའི་བག་ཆགས་ཀྱི་དབང་གིས་ཡུལ་གྱི་དངོས་པོ་དང་མ་འབྲེལ་བར་འཇུག་པ་ཉིད་ཀྱིས་སོ། །གཉིས་པ་ལ་གསུམ་ལས། སྔ་འགྲེལ་ནི། དེ་ལྟར་ཞེས་པ་ནས། གཉིས་པོ་ཞེས་པའི་བར་རོ། །གཉིས་པ་ལ་གཉིས། （ ༡༥༣བ ） དངོས་དང། རྩོད་པ་སྤང་བའོ༑ ༑དང་པོ་ལ་གསུམ། རྟོག་པའི་ངོ་བོ། དབྱེ་བ། རྟོག་པར་སྒྲུབ་པའོ། །དང་པོ་ནི། འཛིན་པར་རྣམ་པར་རྟོག་པ་དབྱེ་གཞི། དབྱེ་ན་སེམས་ཅན་དོན་ལ་གྲུབ་པའི་རྫས་ཡོད་དུ་འཛིན་པ་དང༌། བློས་བཏགས་པར་ཡོད་པ་ཙམ་དུ་འཛིན་པའི་རྣམ་རྟོག་གཉིས་དག་ཏུ་འདོད་པས་སོ། །རྒྱུ་མཚན་ནི། སོ་སོ་སྐྱེ་བོ་དང་འཕགས་པའི་གང་ཟག་གི་འཛིན་པ་གཉིས་ཀྱི་དབྱེ་བས་སོ། །གཉིས་པ་ནི། རྟོག་པ་དེ་དག་སོ་སོར་རེ་རེ་ལ་ཡང་རྣམ་པ་དགུ་དགུའི་བདག་ཉིད་ཡོད་དོ། །གསུམ་པ་ནི། རྟོག་པ་དེ་དག་རང་གིས་ཇི་ལྟར་ཞེན་པ་དེ་ལྟར་འཛིན་པའི་ངོ་བོས་སྟོང་པའི་མཚན་ཉིད་ཅན་ཡིན་ཏེ། རྟོག་པ་དེ་དག་ཞེན་པ་ལྟར་གྱི་ཡུལ་གང་གི་འཛིན་པར་འདོད་དེ་འཛིན་པ་མ་ཡིན་པའི་ཕྱིར་རོ། །དེ་ཡང་རྟགས་གྲུབ་སྟེ། གལ་ཏེ་རྟོགས་པས་བཟུང་བའི་དོན་ཇི་ལྟ་བ་དེ་བཞིན་དུ་དོན་ལ་མེད་པའི་ཕྱིར་རོ། །གཉིས་པ་ལ་གཉིས། རྩོད་པ་དང་ལན་ནོ། །དང་པོ་ལ་གཉིས། རྫས་འཛིན་རྟོག་པ་དང༌། བཏགས་འཛིན་རྟོག་པའི་ཡོད་པ་ལ་རྩོད་པའོ། །དང་པོ་ནི། ཉི་ཁྲི་སྣང་བ་ལས། ཆོས་ཐམས་ཅད་བདག་མེད་པ་ཡིན་ནོ། །ཞེས་ཆོས་དེ་ལྟ་བུ་རྣམས་སོ་སོ་སྐྱེ་བོས་ཀྱང་རྟོགས་པ་མ་ཡིན་ནམ། དེས་ན་འཛིན་པའི་རྣམ་པར་རྟོག་པ་དང་པོའི་རྣམ་པར་གཞག་པ་མ་ཁྱབ་པར་གྱུར་རོ་ཞེ་ན། ཞེས་པའོ། ། གཉིས་པ་ནི།

དེ་ཉིད་ལས། འཕགས་པ་ལ་ཡང་འདི་ལྟ་བུ་ཡོད་པ་ཡིན་ཏེ། དགེ་སློང་དག་མཚན་མོ་འདས་ནས་ནང་བར་གྱི་དུས་སུ་ངས་སྲོག་ཆགས་ལྕེ་སྤྱང་སྐད་འབྱིན་པའི་སྒྲ་ཐོས་ཞེས་བྱ་བ་དང༌། དེ་བཞིན་དུ་ང་དེའི་ཚེ་དེའི་དུས་ན་རི་དྭགས་ཀྱི་རྒྱལ་པོ་སེང་གེ་ཡན་ལག་མ་སྨད་པ་ཞེས་བྱ་བར་གྱུར་ཏོ། །ཞེས་གསུངས་པ་མ་ཡིན་ནམ། དེས་ན་འཛིན་པའི་རྣམ་པར་རྟོག་པ་གཉིས་པའི་རྣམ་པར་གཞག་པ་མ་ཁྱབ་པར་འགྱུར་རོ་ཞེ་ན། ཞེས་པའོ། །དེ་གཉིས་ཀྱི་དོན་ནི། སོ་སྐྱེའི་འཛིན་པ་ལ་རྫས་འཛིན་རྟོག་པས་མ་ཁྱབ་སྟེ། དེ་ལ་ཡང་ཆོས་ཐམས་ཅད་བདག་མེད་པར་རྟོགས་པ་ཡོད་པས་སེམས་ཅན་གྱི་རྫས་མེད་པར་རྟོགས་པ་ཡང་ཡོད་པས་སོ། ། ཞེས་པ་དང༌། འཕགས་པའི་འཛིན་པ་ལ་བཏགས་འཛིན་གྱིས་མ་ཁྱབ་སྟེ། དེ་ལ་ཡང་ངས་ཞེས་འབྱུང་བས་ང་འཛིན་ཡོད་པས་སོ་ཞེས་པའོ། །གཉིས་པ་ནི། ཉི་ཁྲི་སྣང་བ་ལས། དེ་དག་གི་དེ་ནི་མོས་པ་ཡིད་ལ་བྱེད་པ་ཡིན་ལ། འདིར་ནི་དེ་ཁོ་ན་ཉིད་ཡིད་ལ་བྱེད་པ་བརྗོད་པར་འདོད་པ་ཡིན་པས་སྙིང་པོ་མེད་དོ། །ཞེས་དང༌། དེའི་ཚིག་ནི་ཐ་སྙད་པ་ཡིན་གྱི་དོན་དམ་པ་ནི་མ་ཡིན་པས་སྙིང་པོ་མེད་དོ། །ཞེས་སོ། །དེ་གཉིས་ཀྱི་དོན་ནི། སོ་སྐྱེས་ཆོས་རྣམས་བདག་མེད་དུ་ཤེས་པ་ནི་མོས་པ་ཡིད་ཆེས་ཀྱིས་བདག་བཏགས་པ་ཙམ་དུ་རྟོགས་པ་ཡིན་ལ། བཏགས་འཛིན་འཕགས་པ་ལ་བཤད་པ་ནི། དེ་ཁོ་ན་ཉིད་ཡིད་བྱེད་ཀྱིས་བདག་བཏགས་པ་ཙམ་དུ་རྟོགས་པ་ལ་འདོད་པས་རྩོད་པ་དེ་ནི་སྙིང་པོ་མེད་དོ༑ ༑ཞེས་པའི་དོན་ཏོ། །ང་དེའི་ཚེ་ཞེས་སོགས་ཀྱི་དོན་ཡང་གཞན་གྱིས་ཁོང་དུ་ཆུད་པའི་ཐབས་སུ་བསྟན་པ་ཐ་སྙད་པ་ཡིན་གྱི། ངར་འཛིན་མཚན་ཉིད་པ་ཡོད་ནས་ནི་མ་ཡིན་པས་རྩོད་པ་དེ་ནི་སྙིང་པོ་མེད་དོ། །ཞེས་པའོ། །རྩོད་ལན་འདི་འགྲེལ་ཆེན་དུ་ཡང་འབྱུང་ངོ༌། ཁ་ཅིག་འདི་སྤྱིར་འཕགས་པ་

（ ༡༥༤བ ） ཙམ་ལ་ངར་འཛིན་མེད་པའི་ཤེས་བྱེད་དུ་འདྲེན་པ་ནི་མི་རིགས་ཏེ། སངས་རྒྱས་ལ་ངར་འཛིན་མཚན་ཉིད་པ་མེད་པར་སྟོན་པའི་སྐབས་ཡིན་པའི་ཕྱིར་རོ། །གཞན་དུ་ན། འཕགས་པའི་རྒྱུད་ལ་གང་ཟག་གི་བདག་འཛིན་ཡང་མེད་པར་འགྱུར་ཏེ། ངར་འཛིན་མེད་པའི་ཕྱིར་རོ། །དེས་ན་སོ་སྐྱེ་ལ་བཏགས་འཛིན་རྟོགས་པ་ཡོད་དེ། ཕུང་པོ་བཏགས་པ་བ་ཙམ་དུ་འཛིན་པ་ཡོད་པའི་ཕྱིར་དང༌། མོས་པ་ཡིད་བྱེད་ཀྱི་བཏགས་འཛིན་རྟོག་པ་ཡོད་པའི་ཕྱིར་རོ། །འཕགས་པ་ལ་ཡང་རྫས་འཛིན་རྟོག་པ་ཡོད་དེ། གང་ཟག་བདེན་འཛིན་གྱི་བློ་ཡོད་པའི་ཕྱིར་རོ། ཁྱབ་པ་ཡོད་དེ། འདིར་དོན་དམ་པའི་དངོས་པོར་མངོན་པར་ཞེན་པས་འཛིན་པར་རྣམ་པར་རྟོག་པ་དང་པོ་ཞེས་གསུངས་པའི་ཕྱིར་རོ། །གཞན་ཡང་རྫས་འཛིན་རྟོག་པ་ཡིན་པའི་ཐེག་ཆེན་སྒོམ་ལམ་པའི་ཐུན་མོང་བའི་སྤང་བྱ་མེད་པར་ཐལ། རྫས་འཛིན་རྟོགས་པ་ཡིན་ན་བྱང་སེམས་མཐོང་ལམ་པའི་རྒྱུད་ལ་སྐྱེ་མི་སྲིད་པའི་ཕྱིར། རྟགས་ཁས་བླངས་སོ། །འདོད་ན། གཞུང་གིས་བསལ་ལོ། །བཏགས་འཛིན་རྟོག་པ་སོ་སྐྱེ་ལ་མེད་ན་མཐོང་སྤངས་སུ་ཡང་མི་འགྱུར་རོ། །དེས་ན་འཕགས་པ་ལ་རྫས་འཛིན་མེད་པར་གསུངས་པ་ནི་ཀུན་བཏགས་ཀྱི་རྫས་འཛིན་མངོན་འགྱུར་བ་ལ་དགོངས་ལ༑ སོ་སྐྱེ་ལ་བཏགས་འཛིན་རྟོག་པ་མེད་པར་གསུངས་པ་ནི། དེ་ཁོ་ན་ཉིད་ཡིད་བྱེད་ཀྱི་བཏགས་འཛིན་མེད་པ་ལ་དགོངས་སོ། །གལ་ཏེ་རྫས་འཛིན་ཉོན་སྒྲིབ་ཡིན་ན་བྱང་སེམས་ཀྱི་ཐུན་མོང་མ་ཡིན་པའི་སྤང་བྱར་འགལ་ལ། ཤེས་སྒྲིབ་ཡིན་ན་འཕགས་སེང་གཉིས་ཀྱིས་ངར་འཛིན་པའི་རྣམ་པ་ཅན་དུ་བཤད་པ་དང་འགལ་ལོ་ཞེ་ན། འདིའི་ལན་ལ་སྔ་རབས་པ་ཁ་ཅིག འདིར་བཤད་པའི་རྫས་འཛིན་དང་བཏགས་འཛིན་གཉིས་ནི་རྟོག་པ་གཉིས་ཀྱི་ཡུལ་ངོས་བཟུང་བ་ཡིན་ལ། དེ་ལ་རྟོག་པར་བྱེད་པའི་ཡུལ་ཅན་རྟོག་པ་གཉིས་ནི་ཐུན་མོང་མ་ཡིན་པའི་སྤང་བྱ་ཡིན་ལ༑ དེས་ན་རྟོག་པ་གཉིས་རྒྱུད་གཞུང་གི་དགོངས་པ་ཡིན་ནོ། །ཞེས་ཟེར་རོ། །དེ་ནི་ཤིན་ཏུ་ཡང་མི་རིགས་ཏེ།

སྔར་འགྲེལ་ཆེན་གཉིས་ལས་འཛིན་རྟོག་གཉིས་ཀྱི་རྣམ་གཞག་ལ་མ་ཁྱབ་བོ་ཞེས་རྟོག་པ་གཉིས་ལ་བརྩད་ཅིང༌། རྩ་བར་ཡང་རྣམ་རྟོག་གཉིས་སྐྱེ་འཕགས་གཉིས་ལ་ཡོད་པར་སྒྲས་ཟིན་གྱི་བསྟན་ཚོད་ལ་རྩོད་པ་འདི་འབྱུང་བ་དང༌། ཡུལ་ཅན་རྟོག་པ་ལ་མི་བྱེད་ན་སྐབས་དོན་ལས་ཉམས་པར་འགྱུར་བའི་ཕྱིར་དང༌། མཐོང་སྒོམ་གཉིས་ཀྱི་ཐུན་མོང་མ་ཡིན་པའི་སྤང་བྱ་རྫས་བཏགས་ཀྱི་རྟོག་པ་ཐམས་ཅད་བསྟན་པར་རིགས་པ་ལས། ཡུལ་ཅན་སོ་སྐྱེ་དག་འཕགས་པའི་འཛིན་པ་ཙམ་ལ་དམིགས་པའི་རྫས་འཛིན་དང་བཏགས་འཛིན་གྱི་རྟོག་པ་འབའ་ཞིག་བསྟན་གྱི། ཡུལ་ལ་དམིགས་པའི་རྫས་འཛིན་དང་བཏགས་འཛིན་གྱི་རྟོག་པ་མ་བསྟན་པར་འགྱུར་ལ། དེ་ལྟར་ན་འདིར་མ་བསྟན་ན་གཞུང་འདིའི་གཞན་དུ་ཡང་བསྟན་ཞེས་བརྗོད་མི་ནུས་པས། མངོན་རྟོགས་རྒྱན་འདིར་བྱང་སེམས་ཀྱི་སྤང་བྱ་རྫོགས་པར་མ་བསྟན་པར་འགྱུར་བས། གཞུང་ལས་དཔག་ཚད་དང་རྒྱང་གྲགས་ཀྱི་ཕ་རོལ་ཏུ་འདས་པར་འགྱུར་རོ། ཁ་ཅིག་དགག་སྒྲུབ་ཀྱི་ཁྱད་པར་བྱེད་པ་ཡང་མི་འཐད་དེ། འདིའི་རྫས་འཛིན་དགག་པའི་རྣམ་པ་ （ ༡༥༤བ ） ཅན་ཡིན་ན་ངར་འཛིན་གྱི་རྣམ་པ་ཅན་དུ་བཤད་པ་དང་འགལ་བའི་ཕྱིར་དང༌༑ གཞུང་ལས་སྒྲུབ་པའི་རྣམ་པ་ཅན་འབའ་ཞིག་ཏུ་བསྟན་པའི་ཕྱིར་རོ། ། དེས་ན་འདི་ཡིན་ཏེ། སྤྱིར་འཛིན་རྟོག་ལ་གང་ཟག་གི་བདག་འཛིན་གྱིས་བསྡུས་པ་དང༌། ཆོས་ཀྱི་བདག་འཛིན་གྱིས་བསྡུས་པ་གཉིས་ལས། ཐུན་མོང་མ་ཡིན་པའི་སྤང་བྱ་ནི་ཆོས་ཀྱི་བདག་འཛིན་གྱི་དབང་དུ་བྱས་པ་ཡིན་ཏེ། གཞུང་ལས། དོན་དམ་པའི་དངོས་པོར་མངོན་པར་ཞེན་པས་འཛིན་པར་རྣམ་པར་རྟོག་པ་དང་པོ་ཞེས་དང༌། སྒོམ་སྤང་རྫས་འཛིན་རྟོགས་པའི་སྐབས་སུ་ཡང༌། སྔ་མ་བཞིན་དུ་ཞེས་གསུངས་པ་དང་གཟུང་རྟོག་མདོར་བསྟན་གྱི་སྐབས་སུ་ཡང་ཉོན་མོངས་པ་དཔེར་བྱས་ནས་ཤེས་སྒྲིབ་ཏུ་གསུངས་པའི་ཕྱིར་དང༌། ཉི་ཁྲི་སྣང་བ་ལས་ཀྱང༌། ཤེས་སྒྲིབ་ཀྱི་རྣམ་པ་ཅན་འབའ་ཞིག་ཏུ་བཤད་པའི་ཕྱིར་རོ། །འོ་ན་རྩ་བར།

སོ་སོ་སྐྱེ་བོ་འཕགས་དབྱེ་བས། །སེམས་ཅན་རྫས་དང་བཏགས་ཡོད་པར། །རྣམ་རྟོག་འཛིན་པ་དག་ཏུ་འདོད། །ཅེས་གང་ཟག་ཏུ་རྟོག་པར་བཤད་པ་དང་འགལ་ལོ་ཞེ་ན༑ སྐྱོན་མེད་དེ། གང་ཟག་རང་རྐྱ་ཐུབ་པའི་རྫས་ཡོད་དུ་འཛིན་པའི་གང་ཟག་གི་བདག་འཛིན་མ་ཡིན་ནོ། །འོ་ན་ཅི་ཞེ་ན། གང་ཟག་བདེན་འཛིན་ཡིན་ལ། དེ་ཉིད་ལུགས་འདི་ལ་ཤེས་སྒྲིབ་ཏུ་འདོད་པའི་ཕྱིར་རོ། །འཕགས་སེང་གིས་ངར་འཛིན་གྱི་རྣམ་པ་ཅན་དུ་བཤད་པ་ཡང་འདི་ཉིད་ལ་དགོངས་སོ། །འགྲེལ་པ་ལ་བཞི། རྟོག་པའི་ངོ་བོ། །སྤང་བྱར་བསྟན་པ། དབྱེ་བ། རྟོག་པར་སྒྲུབ་པའོ། །དང་པོ་ནི། འཛིན་པར་རྣམ་པར་རྟོག་པ་དབྱེ་གཞི། དབྱེ་ངོ་རྫས་འཛིན་རྟོག་པ་དང༌། བཏགས་འཛིན་རྟོག་པ་གཉིས་སོ། །འབྱེད་པའི་རྒྱུ་མཚན་ནི། གོ་རིམ་བཞིན་དུ་སོ་སོ་སྐྱེ་བོའི་གང་ཟག་གི་རྒྱུད་ཀྱི་སྐྱེས་བུ་རྫས་སུ་ཡོད་པ་ཡུལ་དུ་རྟེན་པ་ཅན་གྱི་འཛིན་པ་དང་འཕགས་པའི་གང་ཟག་གི་རྒྱུད་ལ་ཡོད་པ་སྐྱེས་བུ་བཏགས་པར་ཡོད་པ་ཡུལ་དུ་ཡོད་པའི་རྟེན་ཅན་གྱི་འཛིན་པ་དག་ཏུ་ཡོད་པས་སོ། །གཉིས་པ་ནི། རྟོག་པ་དེ་དག་མཐོང་ལམ་རྩེ་སྦྱོར་གྱི་མི་མཐུན་པའི་ཕྱོགས་སུ་གྱུར་པ་ཡིན་ཏེ། དེ་སྐྱེ་བ་ལ་གེགས་བྱེད་པའི་ཕྱིར་རོ། །གསུམ་པ་ནི༑ དེ་དག་སོ་སོར་རྣམ་པ་དགུ་དགུ་ཡོད་པ་ནི་ཡུལ་དགུ་དགུ་ཡོད་པའི་དབྱེ་བས་སོ༑ ༑བཞི་པ་ནི། རྟོག་པ་དེ་དག་ཡུལ་ཇི་ལྟ་བ་བཞིན་མ་ཡིན་པའི་རང་གི་ངོ་བོ་དག་ཏུ་ཤེས་པར་བྱ་སྟེ། རང་ཡུལ་ཕྱིན་ཅི་ལོག་ཏུ་སྣང་བའི་ཕྱིར། རྟགས་གྲུབ་སྟེ། རྟོག་པ་དེ་དག་ནི་ཡུལ་བདེན་པ་བ་འཛིན་པ་ལྟར་གྲུབ་པའི་ངོ་བོས་དབེན་པའི་ངོ་བོ་ཡིན་པས་སོ། །དེའི་རྒྱུ་མཚན་ཡང༌། གང་གི་ཚེ་འཛིན་རྟོག་དེ་དག་གི་ཡུལ་གྱི་དངོས་པོར་གྱུར་བ་གཟུང་བའི་དོན་དེ་དག་ཇི་ལྟར་ཞེན་པ་དེ་བཞིན་དུ་གཟུང་བ་ལྟར་གྱི་ངོ་བོར་ཡོད་པ་མ་ཡིན་ཞེས་བྱ་བ་དེའི་ཚེ་ཡུལ་བདེན་པ་གང་གི་ཡང་འཛིན་པ་ལྟར་ཡོད་པ་མ་ཡིན་པའི་དེའི་ཕྱིར་རོ།

།གཉིས་པ་ནི། མདོར། དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་ཇི་ལྟར་ན་སྒྱུ་མ་ལྟ་བུའི་སེམས་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་པར་འཚང་རྒྱ་བར་འགྱུར་བ་ལགས། །ཞེས་པ་ནས། （ ༡༥༥ན ） རྣམ་པ་ཐམས་ཅད་མཁྱེན་པ་ཉིད་ཀྱི་བར་དུ་དགོངས་པ་མཛད་དོ། །ཞེས་པའི་བར་གྱིས་ནི་རྟོག་པ་བཞི་རྒྱས་པར་བསྟན་ཏོ། །དེ་དག་གི་དོན་བསྡུས་ན་སྟོན་པ་ལ། གཟུང་རྟོག་དང༌། འཛིན་རྟོགས་རྒྱས་པར་བཤད་པའོ། །དང་པོ་ལ་གཉིས། འཇུག་པ་དང༌། ལྡོག་པ་བཟུང་རྟོག་རྒྱས་པར་བཤད་པའོ། །དང་པོ་ལ་གསུམ་ལས། །སྔ་འགྲེལ་ནི། གཟུང་བའི་རྣམ་པར་རྟོག་པ་ནས་རྣམ་པ་དགུ་ཡིན་ཞེ་ན། རྩ་བ་ནི། མཐའི་ལ་སྔ་མ་རེ་རེའི་མཐར་སྦྱར་བ་ནི་ཡུལ་དགུ་དང༌། འཇུག་པའི་ཕྱོགས་ཀྱི་རྟེན་ཅན་གྱི། རྣམ་རྟོག་ཅེས་པ་རྟོག་པའི་ངོ་བོ་དང༌། དེ་ནི་རྣམ་པ་དགུར་འདོད་ཅེས་པ་བགྲང་ངོ༌༑ ༑རྒྱུ་མཚན་ནི། ཡུལ་དགུ་ཡོད་པའི་ཕྱིར་ཞེས་པའོ། །ཡུལ་དགུ་ཡང་མདོར་བསྡུ་ན་རྣམ་པ་གཉིས་སུ་རིག་པར་བྱ་སྟེ། ལམ་གྱི་དབང་དུ་བྱས་པ་དང༌། ལམ་གྱི་འབྲས་བུའི་དབང་དུ་བྱས་པའོ། །དང་པོ་ལ་ཡང་ལམ་གྱི་ངོ་བོ་དང༌། རྒྱུ་དང༌། རྒྱུ་རྐྱེན་ཚོགས་པ་ལས་འགྲུབ་པའི་ཚུལ་དང༌། དམིགས་པ་དང༌། བྱེད་པ་དང་ལྔ་སྟེ། དེ་ཡང་ངོ་བོ་ཉིད་དང༌། ཞེས་དང༌། རིགས་དང་ནི། ཞེས་དང༌། ལམ་ནི་ཡང་དག་འགྲུབ་པ་དང༌། །ཞེས་དང༌། ཤེས་པའི་དམིགས་པ་མ་འཁྲུལ་དང༌། །ཞེས་དང༌། མི་མཐུན་ཕྱོགས་དང་གཉེན་པོ་དང༌། །ཞེས་པ་རྣམས་ཀྱིས་རིམ་པ་ལྟར་བསྟན་ཏོ། །འབྲས་བུ་ལ་ཡང་དོན་གྱི་དབང་དུ་བྱས་པ་དང༌། གཞན་དོན་གྱི་དབང་དུ་བྱས་པ་གཉིས་ལས། དང་པོ་ལ་ཡང༌། མཁྱེན་པ་གསུམ་གྱི་རྟོགས་རིགས་བསྐྱེད་པའི་ཆ་དང༌། ཉན་རང་གི་ཡིད་བྱེད་སྤངས་ཤིང་ཐེག་པ་ཆེན་པོའི་ཡིད་བྱེད་དང་ལྡན་པའི་བྱེད་པ་སྟེ། རིམ་པ་ལྟར་རང་གི་རྟོགས་དང་བྱེད་པ་དང༌།། ཞེས་པས་བསྟན་ཏོ། །གཞན་དོན་ལ་ཡང་གནས་སྐབས་ཀྱི་དབང་དུ་བྱས་པ་སྟེ་རིམ་པ་ལྟར།

དེ་ཡི་ལས་ཞེས་དང༌། བྱ་བའི་འབྲས་བུ་ལ་ཞེས་པས་བསྟན་ཏོ། ། འགྲེལ་པ་ལ་གཉིས། རྟོག་པའི་ངོ་བོ་དང༌། །གཉེན་པོའོ། །དང་པོ་ནི། གཟུང་བར་རྣམ་པར་རྟོག་པ་དང་པོ་འཇུག་པའི་ཕྱོགས་ཀྱི་རྟེན་ཅན་ནི་རྣམ་པ་དགུ་སྟེ། ཡུལ་དགུ་ཡོད་པའི་ཕྱིར་རོ། །དགུ་གང་ཞེ་ན། དོན་དམ་པར་རྒྱུ་ཕྱིན་དྲུག་གིས་དབེན་པས་འབྲས་བུ་བླ་མེད་བྱང་ཆུབ་ཀྱིས་དབེན་པར་མ་རྟོགས་པ་སྟེ་མི་འཐོབ་ལ༑ ཐ་སྙད་དུ་རྒྱུ་ཕྱིན་དྲུག་ལ་བརྟེན་ནས་འབྲས་བུ་བླ་མེད་བྱང་ཆུབ་ཐོབ་པའི་ངོ་བོ་ཉིད་དང༌། ས་མི་གཡོ་བ་ལ་སོགས་པ་གསུམ་ལ་དངོས་སུ་འཇུག་པས་སངས་རྒྱས་ཀྱི་རིགས་སུ་ངེས་པ་དང༌། ཆོས་ཐམས་ཅད་མི་བདེན་པ་སྒྱུ་མ་ལྟ་བུར་རྟོགས་པས་མཐོང་བ་ལ་སོགས་པའི་ལམ་ཡང་དག་པར་འགྲུབ་པ་དང༌། ཆོས་ཐམས་ཅད་སྣང་བརྙན་ཙམ་དུ་ཟད་པར་རྟོགས་པས་ཐེག་ཆེན་གྱི་ཤེས་པའི་དམིགས་པ་མ་འཁྲུལ་བ་དང༌། ཡོན་ཏན་མཐོང་བ་སྔཽན་དུ་འགྲོ་བའི་བླང་བར་བྱ་བ་ཉིད་ཀྱིས་གཉེན་པོ་འཕེལ་བ་དང༌། སྐྱོན་མཐོང་བ་སྔོན་དུ་འགྲོ་བའི་དོར་བར་བྱ་བ་ཉིད་ཀྱིས་མི་མཐུན་པའི་ཕྱོགས་འགྲིབ་པའི་བྱ་བ་བྱེད་པ་དང༌། མཁྱེན་གསུམ་གྱི་དྲི་མ་ཐམས་ཅད་དང་བྲལ་བ་ཉིད་ཀྱིས་རང་གིས་ཡུལ་ཇི་ལྟ་བ་བཞིན་དུ་རྟོགས་པ་དང༌། རྒྱུ་དམན་ཞིང་འབྲས་བུ་གྱ་ནོམ་པ་མ་ཡིན་པ་ཉིད་ཀྱིས་ཉན་ཐོས་ལ་སོགས་པའི་ས་ཐག་བསྲིང་བར་བྱེད་པ་དང༌། གདུལ་ （ ༡༥༥བ ） བྱའི་བསམ་པ་ཇི་ལྟ་བ་དང་མཐུན་པར་སྤྲུལ་ནས་བྱེད་པས་སེམས་ཅན་གྱི་དོན་བྱེད་པའི་ལས་དང༌། ཡང་དག་པའི་ཐབས་ཤེས་རབ་དང༌། སྙིང་རྗེ་བསྐྱེད་པ་ལ་མཁས་པའི་སྟོབས་ཀྱིས་གདུལ་བྱའི་སྐྱེ་བོ་ཐམས་ཅད་མྱ་ངན་ལས་འདས་པ་ལ་འགོད་པར་བྱ་བའི་འབྲས་བུ་ལའོ། །ཡུལ་དེ་དག་ལ་སྐྱོན་མེད་པ་ཉིད་ཀྱིས་གཟུང་བར་བྱ་བ་ཉིད་དུ་འཇུག་པར་བྱའོ་ཞེས་བདེན་པར་ཞེན་པའོ། །གཉིས་པ་ནི། མཐོང་བའི་ལམ་གྱི་རྩེ་མོའི་སྦྱོར་བའི་གནས་སྐབས་ཀྱི་སྤང་བར་བྱ་བར་བཞེད་པ་ཡིན་ནོ། །གཉིས་པ་ལ་གསུམ་ལས།

སྔ་འགྲེལ་ནི། གཟུང་བའི་རྣམ་པར་རྟོག་པ་ནས་རྣམ་པ་དགུ་ཡིན་ནོ་ཞེ་ན། རྩ་བ་ནི། བྱང་སེམས་ཀྱིས་ལྡོག་པའི་ཕྱོགས་ཀྱི་རྟེན་ཅན་གྱི་རྣམ་རྟོག་དེ་ནི་དགུའི་བདག་ཉིད་དུ་ཤེས་པར་བྱ་སྟེ། ཡུལ་དགུ་ཡོད་པའི་ཕྱིར་རོ། །ཡུལ་འདི་དག་གང་གི་རྒྱུད་ལ་ཡོད་ཅེ་ན། ཉན་ཐོས་ལ་སོགས་ཡིད་ལ་འབྱུང༌། །ཞེས་པའོ། །ཡུལ་དེ་ཡང་གཉིས་སུ་འགྱུར་ཏེ། ལམ་གྱི་ངོ་བོ་དམན་པའི་དབང་དུ་བྱས་པ་ལྔ། །འབྲས་བུ་དམན་པའི་དབང་དུ་བྱས་པ་བཞིའོ། །དང་པོ་ལ་ཡང་རྟོག་པ་དང༌། །ཡོངས་འཛིན་དང༌། ལམ་དང༌། དབང་པོ་དང༌། ཐབས་ལ་མཁས་པ་དམན་པ་དང་ལྔ་སྟེ། རིམ་པ་ལྟར། སྲིད་དང་ཞི་བར་ལྟུང་བའི་ཕྱིར།། ཞེས་པ་ནས། ཆེད་དུ་བྱ་བ་ལོག་པ་དང༌། །ཞེས་པའི་བར་གྱིས་བསྟན་ཏོ། །ཕྱི་མ་ལ་ཡང༌། སྤངས་པ་དང༌། ཡེ་ཤེས་དང༌། གཞན་དོན་གྱི་བྱ་བ་དང༌། མྱང་འདས་དམན་པ་དང་བཞི་སྟེ། རིམ་པ་ལྟར། ཉི་ཚེ་བ་དང༌། ཞེས་པ་ནས། རྗེས་ལ་འགྲོ་ཞེས་བྱ་བ་ལ། རྣམ་པར་རྟོག་པའོ་ཞེས་པའི་བར་གྱིས་བསྟན་ཏོ། །འགྲེལ་པ་ལ་གཉིས༑ སྤང་བྱ་རྟོག་པ། སྤོང་བྱེད་གཉེན་པོའོ། །དང་པོ་ནི། གཟུང་བར་རྣམ་པར་རྟོག་པ་གཉིས་པ་ལྡོག་པའི་ཕྱོགས། ཉན་ཐོས་དང་རང་སངས་རྒྱས་ཀྱི་རྒྱུད་ལ་བླང་བར་བྱ་བ་ཉིད་དུ་འབྱུང་བའི་རྟེན་ཅན་ལ་ནི་རྣམ་པ་དགུ་ཡོད་དེ། ཡུལ་དགུ་ཡོད་པའི་ཕྱིར་རོ། །དགུ་གང་ཞེ་ན། ཉན་རང་གི་ལམ་ནི་རྟོགས་པ་དམན་པ་ཉིད་ཡིན་ཏེ། ཐབས་ཤེས་དམན་པས་འཁོར་བ་དང་མྱ་ངན་ལས་འདས་པ་གང་ཡང་རུང་བ་ཞིག་ཏུ་ལྟུང་བ་ཉིད་ཀྱིས་སོ། །ཡོངས་སུ་འཛིན་པ་མེད་པ་སྟེ། དམན་པ་ཡིན་ཏེ། སྲིད་ཞིའི་མཐའ་ལས་སྐྱོབ་པའི་དགེ་བའི་བཤེས་གཉེན་ཐབས་ལ་མཁས་པ་དང་བྲལ་བ་ཉིད་ཀྱིས་སོ། །སྒྲུབ་པའི་ལམ་མ་ཚང་བ་ཉིད་དེ། མི་རྟག་པ་ལ་སོགས་པ་ཆོས་སུ་ཞེན་པས་ཤེས་བྱའི་སྒྲིབ་པ་མཐའ་དག་གི་གཉེན་པོ་མ་ཡིན་པ་ཉིད་ཀྱིས་སོ། །གཞན་གྱི་རྐྱེན་གྱི་འགྲོ་བ་ཉིད་ཡིན་ཏེ། དབང་པོ་བརྟུལ་པོས་ལམ་བགྲོད་པ་དེ་བཞིན་གཤེགས་པ་ལ་སོགས་པའི་སློབ་དཔོན་གཞན་གྱི་གདམ་ངག་ལ་ལྟོས་པ་དང་བཅས་པ་ཉིད་ཀྱིས་སོ།

།ཆེད་དུ་བྱ་བ་ལོག་པ་སྟེ་དམན་པ་ཡིན་ཏེ། གཞན་དོན་གྱི་བསམ་པ་རྣམ་པར་མ་དག་པ་སེམས་ཅན་ཐམས་ཅད་ཀྱི་མཆོག་ཉིད་ཀྱིས་སེམས་ཆེན་པོ་ཉིད་ལ་སོགས་པ་ལ་མི་འཇུག་པ་ཉིད་ཀྱིས་སོ། །ཉི་ཚེ་བ་ལམ་གྱི་བྱེད་པ་དང་ལྡན་པ་ཡིན་ཏེ། ཉོན་མོངས་པའི་སྒྲིབ་པ་ཙམ་གྱི་གཉེན་པོ་ཉིད་ཀྱིས་སོ། །འབྲས་བུ་དང་པོ་རྒྱུན་ཞུགས་དང་ལ་སོགས་པས་དགྲ་བཅོམ་གྱི་བར་རྟོགས་པ་ཐ་དད་ （ ༡༥༦ན ） པ་ཉིད་ཡིན་ཏེ། ཕུང་པོ་ལ་སོགས་པའི་དངོས་པོར་དམིགས་པ་དང་བཅས་པ་ཉིད་ཀྱིས་སོ། །རྣམ་མཁྱེན་ལ་ཞུགས་ནས་རྒྱུན་གྱིས་གནས་པ་དང༌། དང་པོར་འགྲོ་བ་མི་ཤེས་པ་ཡིན་ཏེ། ཤེས་བྱ་ལ་རྨོངས་པའི་མ་རིག་པའི་བག་ལ་ཉལ་ཐམས་ཅད་མ་སྤངས་པ་ཉིད་ཀྱིས་སོ། །མྱ་ངན་ལས་འདས་པ་དམན་པ་ཡིན་ཏེ། རྣམ་པ་ཐམས་ཅད་མཁྱེན་པ་ཉིད་ཉན་རང་གི་མྱ་ངན་ལས་འདས་པ་ཐམས་ཅད་ཐོབ་པའི་མཇུག་ཏུ་འགྲོ་བ་སྟེ་ཐོབ་དགོས་པའི་ཕྱིར་ཏེ། ཐེག་པ་ཆེན་པོ་ནི་ཐེག་པ་ཐམས་ཅད་ཀྱི་ཡོན་ཏན་སྡུད་པར་བྱེད་པ་ཉིད་ཀྱིས་སོ། །གཉིས་པ་ནི། བྱང་ཆུབ་སེམས་དཔའ་རྣམས་ཀྱི་མཐོང་བའི་ལམ་གྱི་སེམས་དང་སེམས་ལས་བྱུང་བ་འཇུག་པ་སྟེ་དངོས་གཞིའི་ལམ་གྱི་གནས་སྐབས་ཀྱིས་སྤང་བར་བྱ་བར་བཞེད་པ་ཡིན་ནོ། །དེས་ན་དེ་དག་ལ་མཚན་མར་དམིགས་པའི་ཉེས་པ་དང་བཅས་པ་ཉིད་ཀྱི་བཟུང་བར་བྱ་བ་མ་ཡིན་པ་ཉིད་དུ་ལྡོག་པར་བྱའོ། །ཞེས་བདེན་པར་ཞེན་པ་རྣམས་སོ། །གཉིས་པ་ལ་གཉིས། རྫས་འཛིན་རྟོག་པ་དང༌། རྟག་འཛིན་རྟོག་པ་རྒྱས་པར་བཤད་པའོ། །དང་པོ་ལ་གསུམ་ལས། སྔ་འགྲེལ་ནི། སོ་སོ་སྐྱེ་བོ་ནས་རྣམ་པ་དགུ་ཡིན་ཞེ་ན། རྩ་བ་ནི། འཛིན་པའི་རྣམ་པར་རྟོག་པ་དང་པོ་ནི་དགུར་ཤེས་པར་བྱ་སྟེ། ཡུལ་དགུ་ཡོད་པའི་ཕྱིར། དགུ་གང་ཞེ་ན། གཙོ་བོ་དང་གཙོ་བོ་མ་ཡིན་པ་གཉིས་ཏེ། ཤེར་ཕྱིན་ནི་གཙོ་བོ་ཡིན་ལ། སྦྱིན་སོགས་ལྷག་མ་ལྔ་ནི་གཙོ་བོ་མ་ཡིན་པ་ཞེས་བྱའོ། །དང་པོ་ལ་བརྒྱད་དེ། བྱེད་པའི་དབང་དུ་བྱས་པ་གསུམ། རྟོག་པའི་དབང་དུ་བྱས་པ་གསུམ།

སྤྱོད་པའི་དབང་དུ་བྱས་པ་གཅིག ནུས་པའི་དབང་དུ་བྱས་པ་གཅིག་གོ །དང་པོ་ལ། བྱེད་པ་དངོས་དང༌། དེའི་རྒྱུ་དང༌། དེ་ཉིད་ལྡཽག་པའི་སྒོ་ནས་བསྟན་པའོ། །དང་པོ་ནི། འཛིན་པ་དང་ནི་འདོར་བ་དང༌།། ཞེས་དང༌། གཉིས་པ་ནི། ཡིད་ལ་བྱེད་པ་དང༌། ཞེས་དང༌། གསུམ་པ་ནི། ཁམས་རྣམས་ནི། གསུམ་པོ་དག་དང་ཉེར་འབྲེལ་དང༌། །ཞེས་པས་བསྟན་ཏོ། །རྟོགས་པའི་དབང་དུ་བྱས་པ་གསུམ་ནི། ཇི་ལྟ་བ་དང༌། ཇི་སྙེད་པ་དང༌། དེའི་བྱེད་པ་དང་གསུམ་སྟེ། རིམ་པ་ལྟར། གནས་དང་མངོན་པར་ཞེན་པ་དང༌། །ཆོས་ཀྱི་དངོས་པོ་བཏགས་པ་དང༌། །ཞེས་པ་རྣམས་ཀྱིས་བསྟན་ཏོ། །ཐ་མ་གཉིས་ནི། རིམ་པ་ལྟར་ཆགས་པ་དང་ནི་གཉེན་པོ་དང༌། །ཞེས་པས་བསྟན་ཏོ། །གཙོ་བོ་མ་ཡིན་པའི་དབང་དུ་བྱས་པ་ནི། ཇི་ལྟར་འདོད་བཞིན་འགྲོ་ཉམས་ལ། །ཞེས་པས་བསྟན་ཏོ།། འགྲེལ་པ་ལ་གཉིས། སྤང་བྱ་རྟོག་པ་དང༌། སྤོང་བྱེད་གཉེན་པོའོ། །དང་པོ་ནི། འཛིན་པར་རྣམ་པར་རྟོག་པ་དང་པོ་ལ་རྣམ་པ་དགུ་ཡོད་དེ། ཡུལ་དགུ་ཡོད་པའི་ཕྱིར་རོ། །དགུ་གང་ཞེ་ན། ཀུན་རྫོབ་ཏུ་སྒྱུ་མ་བཞིན་དུ་ཡོན་ཏན་འཛིན་པ་དང༌། སྐྱོན་བཏང་བ་དང༌། ཆོས་ཐམས་ཅད་ཡང་དག་པ་སྒྱུ་མ་ཉིད་བཞིན་དུ་ཡིད་ལ་མི་བྱེད་པར་བདེན་པར་ཡིད་ལ་བྱེད་པ་དང༌། མཚན་མར་ཡིད་ལ་བྱེད་པའི་ཆོས་ཉིད་ཀྱིས་ཁམས་གསུམ་ཆར་དང་ཉེ་བར་འབྲེལ་བ་དང༌། སྟོང་པ་ཉིད་ཞེན་མེད་དུ་མི་གནས་པའི་མཚན་མ་ལ་གནས་པ་དང༌། དངོས་པོ་ལ་བདེན་པར་མངོན་པར་མ་ཞེན་པས་ཆོས་ཐམས་ཅད་ལ་མངོན་པར་ཞེན་པ་དང༌། དོན་དམ་པར་

（ ༡༥༦བ ） རྫས་སུ་ཡོད་པ་མེད་པས་ཀུན་རྫོབ་ཏུ་ཆོས་ཐམས་ཅད་བཏགས་པ་ཙམ་དང༌། དེ་ཁོ་ན་ཉིད་ཤེས་པའི་མ་ཆགས་པས་མངོན་པར་མ་ཞེན་པ་སྔོན་དུ་འགྲོ་བའི་སྒོ་ནས་ཕྱིན་དྲུག་ལ་ཆགས་ཤིང་སྤྱོད་པ་དང༌། སྲིད་ཞི་དོན་དམ་པར་རང་བཞིན་མེད་པར་མཉམ་པ་ཉིད་དུ་སྒོམ་པའི་གཉེན་པོ་ཉིད་ཀྱིས་བླང་དོར་དུ་བདེན་པར་འཛིན་པའི་གཉེན་པོ་དང༌། ཤེས་རབ་ཀྱི་ཕ་རོལ་དུ་ཕྱིན་པ་ཡང་དག་པར་མ་ཤེས་པ་ཉིད་ཀྱིས་སྦྱིན་སོགས་ལྔས་ཇི་ལྟར་འདོད་པ་བཞིན་འགྲོ་བ་ཐོགས་པ་ལའོ། །ཡུལ་དེ་དག་ལ་དོན་དམ་པའི་དངོས་པོར་མངོན་པར་ཞེན་པས་སོ། །གཉིས་པ་ནི། རྟོག་པ་དེ་དག་མཐོང་བའི་ལམ་གྱི་རྩེ་མོའི་སྦྱོར་བའི་ཉེར་བསྡོགས་ཀྱི་གནས་སྐབས་ཀྱིས་སྤང་བར་བྱ་བར་བཞེད་པ་ཡིན་ནོ། །གཉིས་པ་ལ་གསུམ་ལས། སྔ་འགྲེལ་ནི། འཛིན་པར་རྣམ་པར་རྟོགས་པ་གཉིས་པ་ཞེས་པ་ནས། རྣམ་པ་དགུ་ཡིན་ཞེ་ན། རྩ་བ་ནི། འཛིན་པའི་རྣམ་རྟོག་རྫས་འཛིན་ལས་གཞན་བཏགས་འཛིན་ལ་ནི་དགུ་ཡོད་པ་ཡིན་ཏེ། ཡུལ་དགུ་ཡོད་པའི་ཕྱིར་རོ། །དགུ་གང་ཞེ་ན། ཐེག་དམན་གྱི་ལམ་གྱི་དབང་དུ་བྱས་པ་གཉིས་དང༌། ཐེག་ཆེན་གྱི་ལམ་གྱི་དབང་དུ་བྱས་པ་དྲུག་དང༌། ལམ་གྱི་མི་མཐུན་ཕྱོགས་ཀྱི་དབང་དུ་བྱས་པ་གཅིག་གོ །དང་པོ་ནི། ཆེད་བཞིན། ཞེས་སོགས་རྐང་པ་གཉིས་དང༌། གཉིས་པ་ནི། སྤྱིར་བསྟན་པ་གཉིས་དང༌། ཤེས་རབ་ཀྱི་དབང་དུ་བྱས་པ་གཅིག་དང༌། ཐབས་ཀྱི་དབང་དུ་བྱས་པ་གཅིག་དང༌། ཆེད་དུ་བྱ་བའི་དབང་དུ་བྱས་པ་གཅིག་དང༌། རྒྱུའི་དབང་དུ་བྱས་པ་གཅིག་སྟེ། དང་པོ་ནི། འགོག་དང་བཅས་པའི་སྐྱེ་བ་དང༌། །དངོས་པོ་ལྡན་དང་མི་ལྡན་དང༌། །ཞེས་པས་བསྟན་ཏོ། །ཕྱི་མ་བཞི་ནི། རིམ་པ་ལྟར། གནས་དང་རིགས་ནི་འཇིག་པ་དང༌། ། དོན་དུ་གཉེར་དང་རྒྱུ་མེད་དང༌། །ཞེས་པ་རྣམས་ཀྱིས་བསྟན་ཏོ། །གསུམ་པ་ནི། ཕྱིར་རྒོལ་བ་ནི་དམིགས་པ་ལ། །ཞེས་པས་བསྟན་ཏོ། །འགྲེལ་པ་གཉིས། སྤང་བྱ་རྟོག་པ། སྤོང་བྱེད་གཉེན་པོའོ། །དང་པོ་ནི། འཛིན་པའི་རྣམ་པར་རྟོག་པ་གཉིས་པ་ལ་རྣམ་པ་དགུ་ཡོད་དེ།

ཡུལ་དགུ་ཡོད་པའི་ཕྱིར། དགུ་གང་ཞེ་ན། ཉན་ཐོས་ལ་སོགས་པའི་བྱང་ཆུབ་ཏུ་ངེས་པར་འབྱུང་བ་ཉིད་ཀྱིས་ཆེད་དུ་བྱ་བ་ཆེན་པོ་གསུམ་ཇི་ལྟ་བ་བཞིན་དུ་ངེས་པར་མི་འབྱུང་བ་དང༌། ཐེག་དམན་རང་གི་འབྲས་བུ་མངོན་པར་འདོད་པའི་ལམ་མེད་པས་ཐེག་ཆེན་གྱི་ལམ་གཞན་ལ་ལམ་མ་ཡིན་པར་ངེས་པར་འཛིན་པ་དང༌། ཀུན་རྫོབ་ཀྱི་ངོ་བོ་ཙམ་གྱིས་རྒྱུ་སྐྱེ་བ་དང་འབྲས་བུ་འགག་པ་དང༌། མི་མཐུན་ཕྱོགས་ཀྱི་བར་ཆད་མེད་པ་ཉིད་ཀྱིས་ལམ་གྱི་དངོས་པོ་མཐའ་དག་རྒྱུན་དང་ལྡན་པ་དང༌། ཅིག་ཤོས་མི་མཐུན་ཕྱོགས་ཀྱིས་བར་ཆད་སྣང་བ་ཉིད་ཀྱིས་ལམ་གྱི་དངོས་པོ་རྒྱུན་དང་མི་ལྡན་པ་དང༌། ནམ་མཁའ་ལ་གནས་པའི་བྱ་དང་འདྲ་བ་ཉིད་ཀྱིས་གཟུགས་ལ་སོགས་པ་ལ་མི་གནས་པའི་ཚུལ་གྱིས་གནས་པ་དང༌། བྱང་ཆུབ་ཀྱི་སེམས་བསྐྱེད་པ་དང་ཕྱིན་དྲུག་ལ་སློབ་པ་ལ་སོགས་པའི་སྒོ་ནས་ཉན་ཐོས་ལ་སོགས་པའི་ཐེག་པ་དམན་པའི་རིགས་འཇིག་པ་དང༌། དེ་བཞིན་ཉིད་ལས་ཁྱད་པར་དུ་འཕགས་པའི་ཆོས་ཞན་མེད་པས་སངས་རྒྱ་བར་འདོད་པ་མེད་པ་དང་ （ ༡༥༧ན ） དོན་དམ་པའི་བདེན་པ་ལ་བརྟེན་ནས་རྒྱུ་མེད་པ་དང༌། སེར་སྣ་བདེན་འཛིན་ལ་ཤིན་ཏུ་གོམས་པར་བྱས་པའི་ཆོས་ཉིད་ཀྱིས། བདུད་དང་མུ་སྟེགས་ལ་སོགས་པ་ཕྱིར་རྒོལ་བའི་དངོས་པོའི་དམིགས་པ་ལའོ། ། རྟོག་པར་འཇོག་པའི་རྒྱུ་མཚན་ནི། ཡུལ་དེ་དག་ལ་བཏགས་པའི་དངོས་པོར་བདེན་པར་མངོན་པར་ཞེན་པ་ཉིད་ཀྱིས་སོ། །གཉིས་པ་ནི། རྟོག་པ་དེ་དག་མཐོང་བའི་ལམ་རྩེ་སྦྱོར་གྱི་སེམ་དང་སེམས་ལས་བྱུང་བ་འཇུག་པའི་སྟེ་དངོས་གཞིའི་གནས་སྐབས་ཀྱིས་སྤང་བར་བྱ་བར་བཞེད་པ་ཡིན་ནོ། །སྦྱོར་བ་དང་འཇུག་པའི་གནས་སྐབས་ཞེས་པའི་དོན་ནི། གཉེན་པོ་ཐོབ་ལ་མ་རྫོགས་པ་དང༌། རྫོགས་པའི་གནས་སྐབས་ལ་བྱ་སྟེ། རྟོག་པ་གཉིས་ཀྱི་དང་པོ་གཉིས་རགས་ཤིང་ཕྱི་མ་གཉིས་ཕྲ་བས་རགས་པ་སྔོན་ལ་དང༌། ཕྲ་བ་མཇུག་ཏུ་ཡོད་པས་སོ། །གསུམ་པ་ནི། ཁོང་དུ་ཆུད་པར་བྱའོ། །གང་ན། གཉེན་པོ་རྣམ་པ་བཞི་ཡང་ངོ༌།

།ཇི་ལྟར་ན་རྟོག་པའི་དབྱེ་བས་གཉེན་པོའི་དབྱེ་བ་ཡང་ཐ་དད་དོ་ཞེས་བྱ་བར་རོ། །སྤང་གཉེན་ཇི་ལྟར་སྦྱོར་ཞེ་ན། རྟོག་པའི་རྣམ་པ་བཞི་ཉིད་ལས་སོ་སོ་རེ་རེར་ཡང་མཐོང་བའི་ལམ་གྱི་མི་མཐུན་པའི་ཕྱོགས་རྣམ་པ་དགུ་དགུ་ཡིན་ལ་དེ་བཞིན་དུ་རྟོག་པ་དེ་དག་སྤང་བ་ཉིད་དུ་གཉེན་པོ་རྣམ་པ་བཞི་ཡང་དགུ་དགུ་ཡོད་པའི་ཕྱིར་རོ། །གང་གིས་ན། སྔར་བཤད་པ་དེ་ལྟར་ན་བར་སྐབས་ཀྱི་ཚིགས་སུ་བཅད་པ་དགུས་སོ། །གཉིས་པ་ལ་གསུམ། རྒྱུ་ལྷན་ཅིག་བྱེད་རྐྱེན། འབྲས་བུ་བྱང་ཆུབ་ཆེན་པོ། མཐོང་ལམ་རང་གི་ངོ་བོའོ། །དང་པོ་ལ་གསུམ་ལས། སྔ་འགྲེལ་ནི། དེ་ལྟར་ཞེས་པ་ནས། བར་སྐབས་ཀྱི་ཚིགས་སུ་བཅད་པ་ཞེས་པའི་བར་རོ། །རྩ་བ་ནི། མདོར། དེ་ནས་ལྷའི་དབང་པོ་བརྒྱ་བྱིན་གྱིས་བཅོན་ལྡན་འདས་ལ་འདི་སྐད་ཅེས་གསོལ་ཏོ༑ ༑བཅོམ་ལྡན་འདས་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི་ཟབ་པ་སྟེ། ཞེས་པ་ནས། ཤེས་རབ་ཀྱི་ཕ་རོལ་དུ་ཕྱིན་པ་འདི་ལ་ནི་ཚད་དང་འབྲེལ་བ་མེད་དོ། ། ཞེས་པའི་བར་གྱིས་ནི། བྱང་ཆུབ་ཆེན་པོ་ཐོབ་པའི་རྒྱུ་བསྟན་ཏོ། །དེ་དག་གི་དོན་བསྡུས་ནས་སྟོན་པ་ལ་གཉིས། གཞན་གྱི་རྒྱུད་སྦྱོང་བ་དང༌། རང་གི་རྒྱུད་སྦྱོང་བའོ༑ ༑དང་པོ་ལ་གཉིས། རྟོགས་པའི་ཆོས་ལ་འགོད་པ་དང༌། ལུང་གི་ཆོས་ལ་འགོད་པའོ། །དང་པོ་ནི། བྱང་ཆུབ་ལ་གཞན་སྟོན་པ་དང༌། །ཞེས་པས་སོ། ། གཉིས་པ་ནི། དེ་ཡི་རྒྱུ་ནི་ཡོངས་གཏོང་དང་ཞེས་པས་སོ། །གཉིས་པ་ནི། དེ་ཐོབ་བར་ཆད་མེད་པའི་རྒྱུ། །བསོད་ནམས་མང་པོའི་མཚན་ཉིད་དོ། །ཞེས་པས་བསྟན་ཏོ༑ ༑འགྲེལ་པ་ལ་གསུམ། འབྲས་བུ་རྟོགས་པའི་ཆོས་ལ་འགོད། རྒྱུ་ལུང་གི་ཆོས་ལ་འགོད། རང་གི་རྒྱུད་སྦྱོང་བའི་ཡན་ལག་གོ །དང་པོ་ནི། རབ་ཏུ་འགོད་པ་ནི་མཐོང་ལམ་གྱིས་བྱང་ཆུབ་འཐོབ་པའི་རྒྱུ་གཅིག་ཡིན་ནོ། །གང་ལ་ན། འོག་ནས་འཆད་པར་འགྱུར་བའི་མཚན་ཉིད་ཅན་གྱི་བྱང་ཆུབ་ལའོ། །གང་ན། གདུལ་བྱ་གཞན་དག་གོ །གང་གིས་ན། མཐོང་བའི་ལམ་ལ་སོགས་པ་སྟོན་པས་སོ།

། གཉིས་པ་ནི། གཏོང་བ་ནི་རྒྱུ་གཉིས་པ་ཡིན་ནོ། །གང་ལ་ན། གདུལ་བྱ་དེ་དག་ལའོ༑ ༑གང་ན། གཞུང་ཤེས་རབ་ཀྱི་ཕ་རོལ་དུ་ཕྱིན་པ་ནའོ། །གང་གི་སྒོ་ནས་ན། （ ༡༥༧བ ） ཡང་དག་པའི་ཡུམ་གྱི་ཚིག་དང༌། དོན་ཉན་པ་ལ་སོགས་པའི་སྒོ་ནས་སོ། །ཇི་ལྟར་ན་ཡང་དག་པར་ཚིག་དོན་སོགས་སོ་སོར་རོ། །གང་གི་ཆེད་དུ་ན༑ བྱང་ཆུབ་ཀྱི་རྒྱུ་མཚན་ཁོ་ནར་རོ། །གསུམ་པ་ནི། བྱང་ཆུབ་ཐོབ་པར་བྱེད་པའི་ཐེག་པ་གཞན་གྱི་བར་ཆད་མེད་པའི་རྒྱུ་ཤེས་རབ་ཀྱི་ཕ་རོལ་ཏུ་ཕྱིན་པ་རང་གིས་སྒོམ་པ་དང་གཞན་ལ་སྟོན་པ་ལ་སོགས་པའི་བསོད་ནམས་སྟོང་གསུམ་གྱི་སེམས་ཅན་དགྲ་བཅོམ་པའི་འབྲས་བུ་ལ་བཀོད་པ་ལས་ཆེས་མང་བའི་མཚན་ཉིད་ནི་རྒྱུ་གསུམ་པ་ཡིན་ནོ། ། གཉིས་པ་ལ་གསུམ། དབུ་མ་པའི་ལུགས་ལ་བྱང་ཆེན་འཐད་པར་བསྟན། དངོས་སྨྲ་བའི་ལུགས་ལ་བྱང་ཆེན་མི་འཐད་པར་བསྟན། ཐར་པ་འདོད་ན་སྟོང་ཉིད་ཁས་བླངས་དགོས་པར་བསྟན་པའོ། །དང་པོ་ལ་གསུམ་ལས། སྔ་འགྲེལ་ནི། གང་གི་དོན་དུ། ཞེས་པ་ནས། བྱང་ཆུབ་ཆེན་པོ། ཞེས་པའི་བར་རོ། །རྩ་བ་ནི། མདོར། གསོལ་བ། བཅོམ་ལྡན་འདས་ཅིའི་སླད་དུ། ཤེས་རབ་ཀྱི་ཕ་རོལ་དུ་ཕྱིན་པ་ལ་ཚད་དང་འབྲེལ་བ་མ་འཆིས་པ་ལགས། ཞེས་པ་ནས། ཤེས་རབ་ཀྱི་ཕ་རོལ་ཏུ་ཕྱིན་པ་ལ་རྣམ་པར་སྤྱོད་པས་རྣམ་པར་སྤྱོད་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ནི། ཕ་རོལ་ཏུ་ཕྱིན་པ་ཐམས་ཅད་སྒོམ་པ་ཡོངས་སུ་རྫོགས་པར་འགྱུར་རོ། །ཞེས་པའི་བར་གྱིས་ནི་བྱང་ཆུབ་ཆེན་པོ་བསྟན་ཏོ། །དེ་དག་གི་དོན་བསྡུས་ནས་སྟོན་པ་ནི། སྒྲིབ་གཉིས་ཀྱི་དྲི་མ་ཟད་པ་ལ་ཤེས་པ་དང༌། མི་སྐྱེ་བ་ལ་མི་སྐྱེ་བར་ཤེས་པའི་ཡེ་ཤེས་མཐར་ཐུག་ནི་བྱང་ཆུབ་ཆེན་པོ་ཞེས་བརྗོད་དོ། །དེ་ཡང་གང་ཞེ་ན། སྒྲིབ་གཉིས་ཀྱི་དྲི་མ་དོན་དམ་པར་རང་བཞིན་མེད་པས་ཟད་པ་མེད་པ་དང་སྐྱེ་བ་མེད་པའི་ཕྱིར་གདོད་མ་ནས་ཟད་མི་སྐྱེ་དེ་དག་ཤེས་པར་བྱའོ།། གོ་རིམ་བཞིན་དུ་ཞེས་པ་ནི། ཟད་སྐྱེ་མེད་པ་གཉིས་དང༌། ཤེས་པ་གཉིས་སྦྱོར་བ་ཙམ་མོ།

།འགྲེལ་པ་ལ་གཉིས། རྟགས་འགོད་པ་དང༌། ཕྱོགས་ཆོས་སྒྲུབ་པའོ། ། དང་པོ་ནི། དོན་དམ་པར་དྲི་མ་རྣམས་ཟད་པ་དང་མི་སྐྱེ་བར་ཤེས་པའི་ཡེ་ཤེས་མཐར་ཐུག་པ་གཉིས་ནི་ཆོས་ཅན། བྱང་ཆུབ་ཆེན་པོ་མ་ཡིན་པར་བརྗོད་དོ། །དྲི་མ་རྣམས་དོན་དམ་པར་འགག་པ་དང་སྐྱེ་བ་མེད་པར་མངོན་སུམ་དུ་རྟོགས་པའི་ཡེ་ཤེས་མཐར་ཐུག་ཡིན་པའི་ཕྱིར་རོ། །གོ་རིམ་བཞིན་དུ་ཞེས་པ་ནི། ཆོས་ཅན་གྱི་དོན་གཉིས་དང༌། རྟགས་སུ་གཟུང་བྱ་གཉིས་རིམ་པ་བཞིན་སྦྱོར་བའོ། །བྱང་ཆེན་གྱི་ཁྱད་པར་ཇི་ལྟ་བུ་ཞེ་ན། རྟོགས་པའི་ཁྱད་པར་ནི་ཆོས་ཐམས་ཅད་ཀྱི་གནས་ལུགས་ཕྱིན་ཅི་མ་ལོག་པར་རྟོགས་པའི་མཚན་ཉིད་ཅན་ནོ། །ངོ་བོའི་ཁྱད་པར་ནི། ཆོས་ཀྱི་སྐུ་ཡུལ་ཇི་ལྟ་བ་བཞིན་རྟོགས་པའི་བདག་ཉིད་དོ། །སོགས་སྒྲ་འདོན་པ་ལྟར་ན་ལོངས་སྤྲུལ་གཉིས་སྡུད་དོ། །སྔ་རབས་པ་དག་རྒྱ་དཔེ་ལ་སོགས་སྒྲ་མེད་པ་དང༌། འགྲེལ་ཆེན་ལས་ཀྱང༌། མེད་ཅིང་ཡེ་ཤེས་བསྟན་པའི་སྐབས་ཡིན་པས། གཟུགས་སྐུ་གཉིས་འཆད་པ་མ་འབྲེལ་ལོ། །ཡང་འགའ་ཞིག་འགྲེལ་ཆེན་ལ་སོགས་སྒྲ་མེད་ཀྱང་འགྲེལ་པ་འདི་ལ་ཡོད་ཅིང༌། ཆོས་ཀྱི་བཤེས་གཉེན་གྱི་ཚིག་གསལ་ལས་ཀྱང༌། འདིའི་སོགས་ཁོངས་ནས་གཟུགས་སྐུ་གཉིས་འདོན་པར་གསུངས་པ་དང༌། （ ༡༥༨ན ） རྟོགས་དཀར་ཡང་སོགས་སྒྲ་ཡོད་པས། གཟུགས་སྐུ་གཉིས་བྱང་ཆུབ་ཆེན་པོ་ཡིན་པར་བཞེད་དོ། །གཉིས་པ་ལ་གཉིས། ལུང་དང༌། རིགས་པས་སྒྲུབ་པའོ། །དང་པོ་ནི། ཉོན་མོངས་པ་དང་ཤེས་བྱའི་སྒྲིབ་པའི་དྲི་མ་འདས་པ་དང་ད་ལྟར་བ་རྣམས་སྐྱེས་པ་དང༌། མ་འོངས་པ་རྣམས་མ་སྐྱེས་པ་ཉིད་དུ་དངོས་སྨྲ་བས་བཏགས་པ་རྣམས་ཆོས་ཅན། བདེན་པར་མེད་དེ། དོན་དམ་པར་འགག་པ་དང་སྐྱེ་བ་མེད་པའི་ཕྱིར། རྟགས་གྲུབ་སྟེ། དོན་དམ་པར་ཆོས་ཀྱི་དབྱིངས་ཀྱི་ངོ་བོ་ཉིད་ཀྱི་རང་བཞིན་མེད་པའི་ཕྱིར་རོ། །དཔེར་ན་ནམ་མཁའ་བཞིན་ནོ། །དེ་སྐད་དུ་ཡང་དབུས་མཐའ་ལས༑ ཆོས་ཀྱི་དབྱིངས་ནི་མ་གཏོགས་པར། །འདི་ལྟར་ཆོས་ཡོད་མ་ཡིན་ཏེ།

།དེ་ཕྱིར་སྤྱི་ཡི་མཚན་ཉིད་དུ། །དེ་ནི་ཕྱིན་ཅི་མ་ལོག་པའོ། །ཞེས་འབྱུང་བས་སོ། ། གཉིས་པ་ནི། ཡང་དྲི་མ་རྣམས་ནི་ཆོས་ཅན། དོན་དམ་པར་སྐྱེ་འགག་མེད་དེ། ངོ་བོ་ལ་དཔྱོད་པ་གཅིག་དང་དུ་མའི་ངོ་བོ་ཉིད་དང་བྲལ་བ་དང༌། རྒྱུ་ལ་དཔྱོད་པ་རྡོ་རྗེ་གཟེགས་མ་དང༌། འབྲས་བུ་ལ་དཔྱོད་པ་ཡོད་མེད་སྐྱེ་འགོག་གི་ཚད་མ་དང༌། ལ་སོགས་པས་རྟེན་འབྲེལ་གྱི་རྟགས་ལ་སོགས་པ་རིགས་པས་འཐད་པའི་དངོས་པོ་མེད་པས་སོ། །དཔེར་ན་ནམ་མཁའི་པདྨ་བཞིན་ནོ། །གཉིས་པ་ལ་གཉིས། ཁྱབ་བྱེད་མ་དམིགས་པས་དགག ཁས་བླངས་འགལ་བ་བསྟན་པའོ། །དང་པོ་ལ་གསུམ་ལས་སྔ་འགྲེལ་ནི། དངོས་སྨྲ་བ་གང་དག་སྒྲིབ་གཉིས་ཀྱི་དྲི་མ་བདེན་པ་བ་གཉེན་པོས་བཅོམ་པས་དངོས་པོ་འཇིག་པའི་བསམ་པས་ཟད་པ་ལ་ཟད་དོ་སྙམ་པའི་ཤེས་པ་དང༌། སྡུག་བསྔལ་གྱི་དངོས་པོ་རྒྱུན་ཆད་པའི་ཚུལ་གྱིས་མི་སྐྱེ་བའི་བསམ་པས་མི་སྐྱེ་བ་ལ་མི་སྐྱེའོ་སྙམ་པའི་ཤེས་པ་ནི་ཟད་པ་དང་མི་སྐྱེ་བའི་ཤེས་པ་ཡིན་པར་བརྗོད་ཅིང༌། བྱང་ཆུབ་ཀྱང་དེ་ལྟ་བུའི་ཟད་པ་དང་མི་སྐྱེ་བའི་ཤེས་པ་ཡིན་པར་བརྗོད་པ་དེ་དག་ལ་དེ་ལྟ་བུའི་ཤེས་པ་དེ་བྱང་ཆེན་དུ་རུང་བ་མ་ཡིན་ཏེ། དྲི་མ་འགག་པའི་ཟད་པ་བདེན་པ་བ་དང༌༑ སྐྱེ་འཕྲོ་ཆད་པའི་ཚུལ་གྱིས་མི་སྐྱེ་བ་མེད་པ་ཁོ་ནས་སོ། །དེ་ཡང་རྒྱུ་མཚན་གང་གི་ཕྱིར་ན་དྲི་མ་རྣམས་དོན་དམ་པར་ཟད་སྐྱེ་མེད་པར་ལུང་རིགས་ཀྱི་གྲུབ་པ་དེ་ལྟ་ཡིན་པ་དེའི་ཕྱིར་རོ། །ཞེས་བར་སྐབས་ཀྱི་ཚིགས་སུ་བཅད་པ་གསུངས་པའོ༑ ༑རྩ་བ་ནི། མཐོང་ཞེས་བྱ་བའི་ལམ་གྱིས་ནི་ཆོས་ཅན། སྤང་བྱ་རྣམ་པར་རྟོག་པའི་རིགས་སྔར་ཡོད་ཅི་ཞིག་ཟད་སྤང་བྱ་མ་འོངས་པ་སྐྱེ་བ་མེད་པའི་རྣམ་པ་སྔར་མེད་ཅི་ཞིག་ཐོབ་སྟེ། བོར་ཐོབ་མེད་པར་ཐལ། སྤང་བྱའི་དངོས་པོ་བདེན་པ་བ་སྔར་མེད་སྐྱེ་བ་མེད་ཅིང་སྔར་ཡོད་འགོག་པ་མེད་པའི་རང་བཞིན་ཡིན་པའི་ཕྱིར་རོ། །འགྲེལ་པ་ནི་ཕྱི་ནང་གི་དངོས་པོ་བདེན་པ་བ་མེད་པ་ལ་བདེན་པར་ལོག་པར་མངོན་པར་ཞེན་པ་ཁྱོད་ཀྱིས་ཆོས་ཅན།

མཐོང་ལམ་གྱི་སྟོབས་ཀྱི་སྤང་བྱ་རྣམ་རྟོག་དང་ཉོན་མོངས་སོགས་ཀྱི་ངོ་བོ་སྐྱེས་པ་ཅི་ཞིག་ཟད་ཅིང་མ་འོངས་པ་མི་སྐྱེ་བའི་ཆོས་ཅན་སྔར་མ་སྐྱེས་པ་ཅི་ཞིག་གསར་དུ་སྐྱེས་ཏེ་ཟད་ཐོབ་ཅུང་ཟད་ཀྱང་མེད་པ་ཁོ་ན་ཡིན་པར་ཐལ། གོ་རིམ་ （ ༡༥༨བ ） བཞིན་དུ་ཉོན་མོངས་པ་དང་རྣམ་རྟོག་སྐྱེས་པ་ཟད་པ་དང༌། མ་སྐྱེས་པ་སྐྱེ་བའི་གེགས་བྱེད་པའི་མཚན་ཉིད་ཀྱིས་འགོག་པ་དང་བྲལ་བའི་དོན་དམ་པར་དེ་བཞིན་ཉིད་སྐྱེ་འགག་མེད་པའི་ངོ་བོའི་རང་བཞིན་ཡིན་པས་སོ། །དངོས་སྨྲ་བའི་ལུགས་མི་འཐད་པ་དེའི་ཕྱིར་ཁོ་བོ་ཅག་དབུ་མ་པའི་གཞུང་ལུགས། ཟད་མེད་སྐྱེ་མེད་ཕྱིར་དེ་དག །གོ་རིམ་བཞིན་དུ་ཤེས་པར་བྱ། །ཞེས་པ་ནས་གསུངས་པའི་བྱང་ཆུབ་ཆེན་པོ་ཁོ་ན་ཁས་བླངས་པར་བྱའོ་སྙམ་དུ་དགོངས་པ་ཡིན་ནོ། །གཉིས་པ་ལ་གསུམ་ལས། སྔ་འགྲེལ་ནི། དངོས་པོ་དོན་དམ་དུ་དེ་ལྟ་མ་ཡིན་ཏེ། ཆོས་ཐམས་ཅད་ཡང་དག་པར་ཡོད་པར་ཁས་ལེན་ན་བཅོམ་ལྡན་འདས་ཀྱི་ཉོན་མོངས་པ་དང་ཤེས་བྱའི་སྒྲིབ་པ་རྣམ་པར་རྟོག་པ་རྣམ་པ་ཐམས་ཅད་དུ་སྤངས་པ་དང༌། བདེན་དངོས་ཁས་ལེན་པ་ངོ་མཚར་ཆེ་བའི་གནས་ཡིན་ཞེས་བྱ་བ་བར་སྐབས་ཀྱི་ཚིགས་སུ་བཅད་པས་གསུངས་སོ། །རྩ་བ་ནི། དངོས་སྨྲ་བ་གཞན་གྱི་ལྟར་ན་ཕྱི་ནང་གི་ཆོས་རྣམས་ཀྱང་བདེན་པར་ཡོད་ལ་སྟོན་པ་ཡིས་ཤེས་བྱ་ལ་ཡང་སྒྲིབ་པ་གཉིས་ཀྱི་དྲི་མ་མཐའ་དག་ཟད་པར་བརྗོད་པ་གང་ཡིན་པ་དེ་ལ་ཁོ་བོ་བྱམས་པ་མགོན་པོས་མཚར་དུ་བརྩིས་ཞེས་པ་སྟེ་མི་རིགས་པར་བསྟན་ཏེ༑ ཕན་ཚུན་འགལ་བ་ཁས་ལེན་པའི་གྲུབ་མཐའ་ཡིན་པའི་ཕྱིར་རོ། །འདིའི་མཐའ་དཔྱད་པ་ལ་གཉིས། གཞུང་གི་འབྲེལ་དང༌། དོན་དངོས་བཤད་པའོ། །དང་པོ་ནི། དངོས་སྨྲ་བའི་གྲུབ་མཐའ་ལ་ནང་འགལ་སྟོན་པའི་སྐབས་སུ། རྣལ་འབྱོར་ས་བཞི་སྟོན་པ་ཅི་ཞིག་འབྲེལ་ཞེ་ན། དེ་ལ་དོན་སྨྲ་གཉིས་ཀྱིས་གཟུང་འཛིན་གཉིས་བདེན་པར་འདོད་པས། གང་ཟག་གི་བདག་མེད་ཙམ་རྟོགས་པར་འདོད་ཀྱང་དེ་ཙམ་གྱིས་སྒྲིབ་པ་སྤོང་མི་ནུས་ལ།

སེམས་ཙམ་པས་ཀྱང་གཟུང་འཛིན་གཉིས་མེད་ཀྱི་ཤེས་པ་བདེན་པར་འདོད་པས་གཟུང་འཛིན་རྫས་ཐ་དད་ཀྱི་སྟོང་པ་ཙམ་རྟོགས་པར་འདོད་ཀྱང༌། དེ་ཙམ་གྱིས་ཤེས་སྒྲིབ་མ་ལུས་པ་སྤོང་མི་ནུས་པས་ན་བདེན་དངོས་ཁས་ལེན་པ་དང༌། སྒྲིབ་གཉིས་མ་ལུས་པ་སྤངས་པའི་བྱང་ཆེན་འདོད་པ་གཉིས་འགལ་བ་ཡིན་ནོ། །ངེད་དབུ་མ་པའི་ལུགས་ལ་ཆོས་ཐམས་ཅད་བདེན་པར་མི་འདོད་པས། ཆོས་ཐམས་ཅད་བདེན་མེད་དུ་རྟོགས་པའི་ལྟ་བ་གོམས་པ་ལ་བརྟེན་ནས་སྒྲིབ་གཉིས་མཐའ་དག་སྤང་བར་ནུས་སོ། །ཞེས་སྟོན་པ་ཡིན་ནོ། །དེ་ཡང་དང་པོ་བདག་མེད་གཉིས་ཕྲ་རགས་རྣམས་རིམ་གྱིས་རྟོགས་ནས་བདག་མེད་ཕྲ་མོ་ལ་འཇུག་པའི་དབང་དུ་བྱས་ནས་དབུ་མ་པའི་སྒོམ་རིམ་བསྟན་པ་ཡིན་ལ། དེ་ཡང་མངོན་པར་རྟོགས་པའི་དོན་ཡིད་ལ་བྱེད་པ་དང༌། སྙིང་པོའི་དོན་ཡིད་ལ་བྱེད་པའི་ཚུལ་གཉིས་ལས་འདིར་ནི་ཕྱི་མའི་དབང་དུ་བྱས་ནས་བསྟན་པ་ཡིན་ཏེ། ཆོས་ཀྱི་བཤེས་གཉེན་གྱི་ཚིག་གསལ་ལས༑ དེ་ལ་སྐྱེ་བ་དང་འཇིག་པས་སྟོང་པའི་ཕྱིར་ཞེས་བྱ་བ་ལ་སོགས་པས་སྙིང་པོའི་དོན་སྒོམ་པའི་རིམ་པ་ཡིད་ལ་བྱ་བ་འདི་ནི་དབུ་མའི་བསྟན་བཅོས་ལས་གསལ་བས་བདག་གིས་འདིར་མི་བསམ་མོ་ཞེས་དང༌། རྟོགས་དཀའ་ལས་ཀྱང༌། ནང་གི་མུ་སྟེགས་པ་རྣམས་ཀྱིས་བྱང་ཆུབ་པའི་ཐབས་མ་ཡིན་པ་ཉིད་དུ་

（ ༡༥༩ན ） བསྟན་པའི་སྐབས་སུ། ཐམས་ཅད་དུ་འགྲོ་བའི་བདག་མེད་པ་བསྟན་པ་ནི་བྱ་ཆུབ་ཇི་ལྟ་བུ་ཡིན་པ་བླ་མའི་མན་ངག་མདོར་བསྡུས་ཏེ་བསྟན་པས་འཇུག་པའི་སྒོ་ནས་ཚིག་ལེའུར་བྱས་པ་ལས་མ་སྨོས་པའི་དོན་ཤུགས་ཀྱི་འཕངས་པར་བསྟན་པར་བྱ་བའི་ཕྱིར། དེ་ལ་སྐྱེ་བ་དང་ཞེས་པ་ལ་སོགས་པ་སྨོན་པ་ཡིན་ཏེ། ཞེས་གསལ་བར་གསུངས་པའི་ཕྱིར་དང༌། དེ་ལ་སྐྱེ་བ་དང་ཞེས་བྱ་བ་ནས་རྣལ་འབྱོར་པས་ཤེས་བྱའི་སྒྲིབ་པ་ཡང་དག་པར་སྤང་ངོ་ཞེས་པའི་བར་གྱི་གཞུང་གིས་དོན་ལྡོག་པ་ལ་དངོས་སྨྲ་བའི་འདོད་པར་བྱས་ནས་སྒྲིབ་པ་སྤོང་ནུས་པ་དེ་ལྟ་མ་ཡིན་ཏེ༑ ཞེས་བྱ་བ་ནས། ཕན་ཚུལ་འགལ་བའི་དོན་ཁས་ལེན་པས་ཁོ་བོས་མཚར་དུ་བརྩིས་སོ་ཞེས་བྱ་བ་ཡིན་ནོ། །ཞེས་པའི་བར་གྱིས་བསྟན་པས་ཀྱང་ཤེས་སོ། །འོ་ན་རྣལ་འབྱོར་གྱི་ས་དང་པོའི་ཚེ་གཟུང་བ་དང༌། གཉིས་པའི་ཚེ་འཛིན་པ་དང༌། གསུམ་པའི་ཚེ་ཡང་གཉིས་སུ་མེད་པའི་ཡེ་ཤེས་འབའ་ཞིག་འདི་ཡང་དག་པར་ཡོད་པའི་ངོ་བོ་ཡིན་ནོ་སྙམ་དུ་ངེས་པར་བྱས་ནས་ཞེས་ཤེས་པ་བདེན་གྲུབ་ཁས་ལེན་པ་མ་ཡིན་ནམ་ཞེ་ན། དོན་སྨྲ་གཉིས་དང༌། སེམས་ཙམ་པ་ལྟར་གཟུང་བ་དང༌༑ འཛིན་པ་དང༌། རང་རིག་རིམ་པ་བཞིན་དུ་བདེན་པར་ཡོད་པ་འཐད་པར་ཁས་ལེན་པ་མ་ཡིན་ནོ། །འོ་ན་ཅི་ཞེ་ན། གང་ཟག་གི་རྒྱུད་ལ་མངོན་ཞེན་གསུམ་པོ་སྐྱེ་བ་ཙམ་གྱི་དབང་དུ་བྱས་པ་ཡིན་ཏེ། དཔེར་ན་དངོས་པོ་བདེན་མེད་དུ་རྟོགས་ཀྱང་སྔོན་གྱི་བདེན་འཛིན་གྱི་བག་ཆགས་ཀྱི་སྟོབས་ཀྱིས་བདེན་ཞེན་སྐྱེ་ཡང་བདེན་པར་ཁས་མི་ལེན་པ་བཞིན་ནོ། །གཉིས་པ་ལ་གཉིས། ཡུལ་སྟོང་པ་ཉིད་ཀྱི་རིམ་པ་དང༌། ཡུལ་ཅན་རྣལ་འབྱོར་གྱི་རིམ་པའོ། །དང་པོ་ནི། གང་ཟག་གི་བདག་མེད་པ་དང༌། ཆོས་ཀྱི་བདག་མེད་པ་གཉིས་སུ་རིག་པར་བྱའོ། །དེ་ལ་གང་ཟག་གི་བདག་མེད་ནི། གང་ཟག་རང་རྐྱ་ཐུབ་པའི་རྫས་ཡོད་ཀྱིས་སྟོང་པ་ཙམ་སྟེ། ཉན་ཐོས་སྡེ་གཉིས་དང་ཐུན་མོང་པའི་བདག་མེད་པའི་ཚུལ་ལོ། །ཆོས་ཀྱི་བདག་མེད་པ་ལ་ཡང༌།

གཟུང་འཛིན་རྫས་ཐ་དད་ཀྱིས་སྟོང་པའི་ཆོས་ཀྱི་བདག་མེད་དང༌། གཟུགས་སོགས་བདེན་གྲུབ་ཀྱིས་སྟོང་པའི་ཆོས་ཀྱི་བདག་མེད་དང༌། གཟུང་འཛིན་གཉིས་སྟོང་གི་གཞན་དབང་བདེན་གྲུབ་ཀྱིས་སྟོང་པའི་ཆོས་ཀྱི་བདག་མེད་པའོ། །གལ་ཏེ་གཟུགས་སོགས་བདེན་མེད་དུ་རྟོགས་ན་ཤེས་པ་བདེན་མེད་དུ་མ་རྟོགས་པ་འགལ་ཏེ། ཁྱབ་པའི་སྟོང་ཉིད་རྟོགས་པར་མཚུངས་པའི་ཕྱིར་རོ། །ཞེ་ན། སྐྱོན་མེད་དེ། གཟུགས་བདེན་མེད་ཀྱི་དགག་བྱ་བདེན་པ་དང༌། ཤེས་པ་བདེན་མེད་ཀྱི་དགག་བྱའི་བདེན་པ་གཉིས་ལ་རྟོགས་དཀའ་སླའི་ཕྲ་རགས་ཀྱི་ཁྱད་པར་ཡོད་པའི་ཕྱིར་ཏེ། དཔེར་ན་མདོ་སྡེ་པས་སྒྲ་དོན་བདེན་མེད་དུ་ཁས་ལེན་ཀྱང་གཟུགས་སོགས་བདེན་མེད་དུ་ཁས་མི་ལེན་པ་བཞིན་ནོ། །དེས་ན་བདག་མེད་གསུམ་པའི་སྐབས་ཀྱི་བདེན་ཚད་ནི། སྣང་ཚུལ་དང་གནས་ཚུལ་མི་མཐུན་པ་ཙམ་གྱི་རྫུན་པ་དང༌༑ དོན་སྣང་དབང་ཤེས་འཁྲུལ་བའི་དབང་གིས་བཞག་པ་ཙམ་ཡིན་པས་བདེན་མེད་དུ་བཞག་པ་ཙམ་སྟེ། དབུ་མ་པ་འདོད་པའི་བདེན་མེད་དང་ཆེས་མི་འདྲའོ༑ ༑ （ ༡༥༩ན ） དེས་ན་བདག་མེད་དང་པོ་ནི་དོན་སྨྲ་གཉིས་དང་ཐུན་མོང་བ་དང༌། གཉིས་པ་རྣམས་བདེན་པ་དང་ཐུན་མོང་བ་དང༌། གསུམ་པ་རྣམས་རྫུན་པ་དང་ཐུན་མོང་བ་དང༌། བཞི་པ་དབུ་མའི་ཐུན་མོང་མ་ཡིན་པའི་བདག་མེད་པའི་ལྟ་བ་གཏན་ལ་ཕབ་པའོ། །བདག་མེད་པའི་ལྟ་བའི་རིམ་པ་དེ་ལྟར་འབྱུང་བ་ཡང་གྲུབ་མཐའ་སྨྲ་བ་རྣམས་ཀྱིས་རྟོག་པས་བཏགས་པ་ཙམ་མ་ཡིན་གྱི། སྟོན་པ་སངས་རྒྱས་ཀྱི་གདུལ་བྱའི་དབང་པོའི་རིམ་པ་ལ་ལྟོས་ནས་བདག་མེད་པའི་ཕྲ་རགས་ཀྱི་རིམ་པ་བསྟན་པ་ཡིན་ཏེ། དབུ་མ་རིན་ཆེན་ཕྲེང་བ་ལས༌། བརྡའ་སྤྲོད་པ་དག་ཇི་ལྟ་བུར། །ཡི་གེའི་ཕྱི་མོ་ཀློག་འཇུག་ལྟར། །དེ་བཞིན་སངས་རྒྱས་གདུལ་བྱ་ལ། །ཇི་ཙམ་བཟོད་པའི་ཆོས་སྟོན་ཏོ། ཁ་ཅིག་ལ་ནི་སྡིག་པ་ལས། ། རྣམ་པར་བཟློག་ཕྱིར་ཆོས་སྟོན་ཏོ། ཁ་ཅིག་བསོད་ནམས་སྒྲུབ་པའི་ཕྱིར། ཁ་ཅིག་ལ་ནི་གཉིས་བརྟེན་པ། ཁ་ཅིག་ལ་ནི་གཉིས་མི་བརྟེན།

།ཟབ་མོ་འཁུ་འཁྲིག་ཅན་འཇིགས་པ། །སྟོང་ཉིད་རྙིང་རྗེའི་སྙིང་པོ་ཅན། །བྱང་ཆུབ་སྒྲུབ་པ་ཁ་ཅིག་ལའོ། ། ཞེས་ཇི་སྐད་གསུངས་པ་ཇི་བཞིན་ནོ། །གཉིས་པ་ནི། བདག་མེད་རྟོགས་པའི་རྣལ་འབྱོར་གྱི་ས་དང༌། གཟུང་མེད་རྟོགས་པའི་རྣལ་འབྱོར་གྱི་ས་དང༌། འཛིན་མེད་རྟོགས་པའི་རྣལ་འབྱོར་གྱི་ས་དང༌༑ ཆོས་ཐམས་ཅད་སྤྲོས་བྲལ་དུ་རྟོགས་པའི་རྣལ་འབྱོར་གྱི་སའོ། །ཅིའི་ཕྱིར་རྣལ་འབྱོར་གྱི་ས་བཞིར་འཇོག་ཅེ་ན། སྤང་བྱ་ལ་ཉོན་སྒྲིབ་དང༌། ཤེས་སྒྲིབ་གཉིས་སུ་ངེས་ལ། ཤེས་སྒྲིབ་ལ་ཡང་གཟུང་འཛིན་ཐ་དད་དུ་འཛིན་པ་དང༌། གཟུགས་སོགས་བདེན་གྲུབ་ཏུ་འཛིན་པ་དང༌། ཤེས་པ་བདེན་གྲུབ་ཏུ་འཛིན་པ་གསུམ་སྟེ་བཞིར་ངེས་པས་དེ་དག་སྤོང་བྱེད་ཀྱི་གཉེན་པོ་རྣལ་འབྱོར་ས་བཞིར་བཞག་གོ །འགྲེལ་པ་ལ་གཉིས། དབུ་མ་པའི་ལྟ་བས་སྒྲིབ་པ་སྤོང་ནུས་པར་བསྟན༑ དངོས་སྨྲ་བའི་ལྟ་བས་སྒྲིབ་པ་སྤོང་མི་ནུས་པར་བསྟན་པའོ། །དང་པོ་ནི། དེ་ལ་རྣལ་འབྱོར་གྱི་ས་བཞི་ལས། དང་པོ་ལ་བདག་མེད་དུ་རིགས་པས་གཏན་ལ་ཕབ༑ དེ་སྒོམ་པའི་ཚུལ། སྒོམ་པའི་འབྲས་བུའོ། །དང་པོ་ནི། ཕུང་པོ་ལྔ་ཆོས་ཅན༑ གང་ཟག་རྫས་ཡོད་ཀྱི་ངོ་བོ་དང་བྲལ་བ་ཡིན་ཏེ། ཁྱབ་པ་ཡོད་དེ། གང་ཟག་གི་བདག་ཡིན་ན་སྐྱེ་བ་དང་འཇིག་པས་སྟོང་པའི་ཕྱིར་རོ། །གཉིས་པ་ནི། བདག་དེས་དབེན་པ་ཕུང་པོ་ལྔ་དང་ལ་སོགས་པས་ཁམས་དང་སྐྱེ་མཆེད་དང༌། རྟེན་ཅིང་འབྲེལ་བར་འབྱུང་བ་སྐྱེ་བ་དང་འཇིག་པའི་ཆོས་ཅན་ལ་ཡང་དག་པར་དམིགས་ཏེ། བདག་མེད་དོ་སྙམ་དུ་སྒོམ་པའོ། །གསུམ་པ་ནི། དེ་ལྟར་བསྒོམས་པས་བདག་ཏུ་མངོན་པར་ཞེན་པ་ཡོངས་སུ་བོར་ཏེ་འབྲས་བུ་བཞི་ཐོབ་པའོ། །གཉིས་པ་ལ་གསུམ། གཟུང་འཛིན་གཉིས་སྟོང་གི་དེ་ཁོ་ན་ཉིད་གཏན་ལ་འབེབས་པའི་ཚུལ། དེ་སྒོམ་པའི་ཚུལ། སྒོམ་པའི་འབྲས་བུའོ། །དང་པོ་ནི། སྔོན་པོ་དང་དེ་སྣང་བའི་དབང་བློ་དག་ཆོས་ཅན། རྫས་གཞན་དུ་བདེན་པར་མེད་དེ། ལྷན་ཅིག་དམིགས་ངེས་ཡིན་པའི་ཕྱིར་རོ།

།འདིར་ལྷན་ཅིག་དམིགས་ངེས་ལ་རྟགས་དགོད་པ་དང༌། ཚུལ་སྒྲུབ་པ་གཉིས། དང་པོ་ནི། སྔོན་པོ་དང་སྔོར་སྣང་དབང་ཤེས་ཆོས་ཅན། རྫས་གཞན་དུ་བདེན་ （ ༡༦༠ན ） པར་མེད་དེ། ལྷན་ཅིག་དམིགས་ངེས་ཡིན་པའི་ཕྱིར། །དཔེར་ན་ཟླ་གཉིས་གྱི་རྣམ་པ་བཞིན། དེ་ཡང་རྣམ་ངེས་ལས། ལྷན་ཅིག་དམིགས་པ་ངེས་པའི་ཕྱིར། །སྔོ་དང་དེ་བློ་གཞན་མ་ཡིན། ། ཞེས་གསུངས་པ་ལྟར་རོ། །གཉིས་པ་ལ་ཆོས་ཅན་གྱི་དོན་དང༌། བསྒྲུབ་བྱའི་དོན་དང༌། རྟགས་ཀྱི་དོན་ནོ། །དང་པོ་ནི། གཟུགས་སོགས་དོན་ལྔ་དང༌། དེར་འཛིན་གྱི་དབང་ཤེས་ལྔའོ༑ ༑གཟུགས་སོགས་དོན་ལྔ་གྲུབ་ཀྱང་ཕྱི་རོལ་གྱི་དོན་གྲུབ་མི་དགོས་ཏེ། གཞན་དུ་ན་ཕུང་པོའི་རྣམ་གཞག་དང་སྐྱེས་བུ་ངག་སྨྲ་བ་དང༌། སྒྲ་ཐོས་པ་དང༌། གཟུགས་མཐོང་བ་ལ་སོགས་པའི་རྣམ་གཞག་ཐམས་ཅད་ལས་འདས་པར་འགྱུར་བའི་ཕྱིར་རོ། །གཉིས་པ་བསྒྲུབ་བྱའི་དོན་ནི། སྔོན་པོ་སོགས་ཤེས་པ་དང་རྫས་ཐ་དད་བཀག་ནས་རྫས་གཅིག་ཏུ་སྒྲུབ་པ་ཡིན་གྱི་ཤེས་པར་ཁས་ལེན་པ་ནི་མ་ཡིན་ཏེ༑ གཞན་དུ་ན་སྔོན་པོ་སོགས་ཡུལ་མི་གནས་པ་དང༌། གོ་ས་མི་གནོན་པ་དང༌། ཕྱོགས་ཀྱི་ཆ་དང་བཅས་པ་མ་ཡིན་པ་དང༌། གཟུགས་ལ་ཕྲ་རགས་ཀྱི་ཁྱད་པར་མེད་པར་ཧ་ཅང་ཐལ་བར་འགྱུར་བའི་ཕྱིར་རོ། ཁྱབ་པ་ནི། རྣམ་འགྲེལ་ལས། ཆ་མེད་པ་ལ་ཕྲ་སོགས་མེད། །ཞེས་པས་གྲུབ་བོ། །གསུམ་པ་རྟགས་ཀྱི་དོན་ནི། ལྷན་ཅིག་པ་ནི་དུས་མཉམ་པ། དམིགས་པ་ནི་རྟོགས་པ། ངེས་པ་ནི་ཁྱབ་པའོ། ། ཕྱི་རོལ་གྱི་དོན་ནི་འདིར་རྟགས་ཀྱི་དགག་བྱ་ཡིན་ལ། དེ་ཡང་གཟུང་བྱ་སྔོན་པོ་དང༌༑ འཛིན་བྱེད་སྔོ་འཛིན་དབང་ཤེས་ལྟ་བུ་གཟུང་འཛིན་རྫས་ཐ་དད་པ་རྣམས་སོ༑ ༑གཉིས་པ་ནི། དོན་དུ་སྣང་བ་འདི་ནི་སེམས་ཙམ་གྱི་བདག་ཉིད་ཁོ་ན་ཡིན་གྱི་ཕྱི་རོལ་གྱི་དོན་དུ་ནི་མེད་དོ་ཞེས་བྱ་བར་ཡིད་ལ་བྱེད་ཅིང་སྒོམ་པའོ། །གསུམ་པ་ནི། གཟུགས་སོགས་འཛིན་པའི་རྣམ་པ་ཅན་གྱི་སེམས་ལ་མ་འཁྲུལ་བར། མངོན་པར་ཞེན་པ་ཡོངས་སུ་མ་བོར་བས་ཀྱང་དེ་ལྟར་བསྒོམས་པས་ཕྱི་རོལ་གྱི་དོན་དུ་མངོན་པར་ཞེན་པ་སྤངས་པ་ཐོབ་བོ།

།གསུམ་པ་ལ་གསུམ། དོན་སྣང་གི་འཛིན་པ་མ་འཁྲུལ་བ་བདེན་མེད་དུ་གཏན་ལ་ཕབ། དེ་སྒོམ་པའི་ཚུལ། བསྒོམས་པའི་འབྲས་བུའོ། །དང་པོ་ནི། སུམ་ཅུ་པ་ལས། གཟུང་བ་མེད་པས་དེ་འཛིན་མེད༑ ༑ཞེས་གསུངས་པ་ལྟར། གཟུང་བ་བདེན་པ་བ་མེད་ན་དེ་ལ་ལྟོས་པའི་འཛིན་པ་དབང་ཤེས་མ་འཁྲུལ་བ་ཡང་བདེན་པ་བ་མེད་དེ། དོན་སྣང་གི་དབང་ཤེས་མ་རིག་པའི་བསླད་པ་དང་འབྲེལ་བའི་དབང་གིས་ཡུལ་སྣང་བ་ཡིན་པའི་ཕྱིར་རོ། །འདིར་འཛིན་པ་བདེན་མེད་དུ་གཏན་ལ་འབེབས་ཞེས་པ་ནི་མི་རིགས་ཏེ༑ སེམས་ཙམ་པ་མན་ཆད་ཀྱིས་ཤེས་པ་བདེན་མེད་དུ་ཁས་མི་ལེན་ཞིང༌། བདེན་མེད་ཕྲ་མོ་ལ་བྱེད་ན་རྣལ་འབྱོར་ས་བཞི་པ་དང་མཚུངས་པར་འགྱུར་བའི་ཕྱིར་རོ། །གཉིས་པ་ནི། དེ་ལྟར་མེད་དོ་སྙམ་དུ་ངེས་པར་སེམས་པས་སོ། །གསུམ་པ་ནི། དེ་ལྟར་བསྒོམས་པས་སྒོམ་པ་ཡོངས་སུ་རྫོགས་པ་ན་འཛིན་པའི་རྣམ་པའི་མཚན་ཉིད་དོན་དུ་སྣང་བའི་རྣམ་པར་རིག་པ་མ་འཁྲུལ་ཙམ་དུ་ཞེན་པ་དེ་ཡང་བསལ་ཏེ་དེས་དག་པ་ཐོབ་བོ། །འོན་ཀྱང་གཟུང་འཛིན་གཉིས་སུ་མེད་ （ ༡༦༠བ ） པའི་ཡེ་ཤེས་འབའ་ཞིག་འདི་ཡང་དག་པར་ཡོད་པའི་ངོ་བོ་ཡིན་ནོ་སྙམ་དུ་ངེས་པར་བྱས་པའི་སྒོ་ནས་ཞེན་པ་ནི་སྤང་མི་ནུས་སོ། །བཞི་པ་ལ་གསུམ། ཆོས་ཐམས་ཅད་བདེན་མེད་དུ་གཏན་ལ་ཕབ། དེ་སྒོམ་པའི་ཚུལ། བསྒོམས་པའི་འབྲས་བུའོ། །དང་པོ་ནི། གཟུང་འཛིན་གཉིས་མེད་ཀྱི་ཤེས་པ་དེ་ཡང་ཆོས་ཅན། དོན་དམ་པར་ངོ་བོ་ཉིད་མེད་པ་སྟེ། རྟེན་ཅིང་འབྲེལ་བར་འབྱུང་བ་ཡིན་པའི་ཕྱིར་རོ། །དཔེར་ན་སྒྱུ་མ་བཞིན་ནོ། །འདིར་བདེན་པ་འགོག་པའི་རིགས་པ་ལ་རྟེན་འབྲེལ་གཙོ་བོར་བསྔགས་ཏེ། བཞི་བརྒྱ་པ་ལས། རྟེན་ཅིང་འབྲེལ་བར་འབྱུང་བ་ནི། །མཐོང་ན་གཏི་མུག་འབྱུང་མི་འགྱུར། །དེ་ཕྱིར་འབད་པ་ཀུན་གྱིས་འདིར། །གཏམ་འདི་ཁོ་ན་བསྙད་པར་བྱ། །ཞེས་གསུངས་སོ།། དེས་ན་རིགས་པའི་གཙོ་བོ་སྨོས་པས་བདེན་པ་འགོག་པའི་རིགས་པ་གཞན་ཡང་དེས་མཚོན་ནས་ཤེས་པར་བྱའོ། །གཉིས་པ་ནི།

ཡང་དག་པར་ན་མཐའ་གཅིག་ཏུ་དངོས་པོ་དང༌། དངོས་པོ་མེད་པ་དང༌། ལ་སོགས་པས་གཉིས་ཀ་དང་གཉིས་ཀ་མ་ཡིན་པའི་ཕུང་པོ་གསུམ་པར་བཏགས་པའི་བདེན་པའི་ངོ་བོ་དང་བྲལ་བ་ཡིན་ནོ་སྙམ་དུ་ཡིད་ལ་བྱེད་པའོ། །གསུམ་པ་ནི། དེ་ལྟར་བསྒོམས་པས། རྣལ་འབྱོར་པས་བདེན་ཞེན་གྱི་ཤེས་བྱའི་སྒྲིབ་པ་ཡང་དག་པར་སྤང་ངོ༌། །ཞེས་སྦྲཻལ་ལོ། ། གང་གི་ཚེ་སྤོང་ན། སྒྱུ་མ་ལྟ་བུའི་བདག་ཉིད་དུ་སྣང་བའི་བློ་སྒྲོ་སྐུར་གྱི་མཐའ་གང་དུ་ཡང་རྣམ་པར་མི་རྟོག་པ་རྣལ་འབྱོར་པ་སོ་སོ་རང་གིས་རིག་པར་བྱ་བ་ཅི་ཞིག་ལྟར་ཡང་དག་པར་རྒྱུད་ལ་སྐྱེས་པ་ནའོ། །གང་གི་ཚེ་སྐྱེ་ན། སྟོང་ཉིད་ལ་གོམས་པའི་རྣལ་འབྱོར་གྱིས་སྒོམ་པའི་སྟོབས་ཡོངས་སུ་གྲུབ་པ་ནའོ། །རྒྱུ་མཚན་ནི། སྐྱེས་བུ་ཁ་ཅིག་ལ་ནོར་བུ་ཆུ་ཤེལ་དང་དངུལ་ལ་སོགས་པ་མཐོང་བ་ན། ཕན་ཚུན་སྒྲོ་མི་འདོགས་པར་རང་རང་གི་ངོ་བོ་ཤེས་པ་བཞིན་དུ་སྒྲོ་སྐུར་དུ་འཁྲུལ་བའི་མཚན་མ་མཐའ་དག་སྤངས་པ་སྟེ་བྲལ་བའི་ཕྱིར་རོ། །འདི་ཆོས་བཤེས་ཀྱི་བཞེད་པའོ༑ ༑འོ་ན་ལུང་གང་ལ་བརྟེན་ནས་ས་བཞིའི་རྣམ་གཞག་མཛད་ཅེ་ན། ལུང་སིལ་བུ་ལས། འདི་ན་བདག་གམ་སེམས་ཅན་མེད། །ཆོས་འདི་ཐམས་ཅད་རྒྱུ་དང་བཅས། །ཞེས་པ་དང༌། ལང་ཀར་གཤེགས་པ་ལས། སེམས་ཙམ་ལ་ནི་བརྟེན་ནས་སུ། །ཕྱི་རོལ་དོན་ལ་མི་རྟོག་གོ །ཡང་དག་དམིགས་པ་ལ་བརྟེན་ནས༑ ༑སེམས་ཙམ་ལས་ཀྱང་ཤིན་ཏུ་འདའ། །སེམས་ཙམ་ལས་ནི་འདས་ནས་ཀྱང༌༑ ༑སྣང་བ་མེད་ལ་འདའ་བར་བྱ། །སྣང་མེད་གནས་པའི་རྣལ་འབྱོར་པ། ། དེ་ཡིས་ཐེག་པ་ཆེན་པོ་མཐོང༌། །ཞེས་གསུངས་པ་ལ་བརྟེན་ནས་སོ། །གཉིས་པ་ནི། དོན་དམ་པར་ཆོས་རང་བཞིན་གྱིས་སྟོང་པ་དེ་ལྟ་མ་ཡིན་ཏེ། སྐད་ཅིག་མའི་ཆོས་ཤེས་པ་ཙམ་དང༌། གཟུགས་སོགས་ཤེས་བྱའི་མཚན་ཉིད་རྣམས་གལ་ཏེ་དོན་དམ་པར་ཡོད་པ་ཉིད་དུ་གྱུར་ན་དེའི་ཚེ། སྒྲིབ་གཉིས་ཀྱི་དྲི་མ་དེ་དག་ཆོས་ཅན། གཉེན་པོ་བསྒོམས་པས་ནམ་མཁའ་བཞིན་དུ་གནོད་པ་ཅུང་ཟད་ཀྱང་མི་བྱེད་པར་ཐལ།

སྔར་མེད་ཀྱི་རང་བཞིན་བསྐྱེད་དུ་མེད་པ་དང༌། སྔར་ཡོད་ཀྱི་རང་བཞིན་སྤང་དུ་མེད་པའི་རང་གི་ངོ་བོ་འཛིན་པའི་ཕྱིར། དཔེར་ན་ནམ་མཁའ་ཐོགས་ （ ༡༦༡ན ） བཅས་ཀྱི་རྫས་མེད་པ་ཙམ་གྱི་རང་གི་ངོ་བོ་དུས་ཐམས་ཅད་དུ་འཛིན་པས་བསྐྱེད་དུ་མེད་ཅིང་སྤང་དུ་མེད་པ་བཞིན་ནོ། ཁྱབ་པ་མ་ངེས་པ་ཡང་མ་ཡིན་ཏེ། དབུ་མ་རྩ་བ་ལས། གལ་ཏེ་ལས་དང་ཉོན་མོངས་པ། །གང་དག་རང་བཞིན་གྱིས་ཡོད་ན། །དེ་ནི་ཇི་ལྟར་སྤོང་བར་འགྱུར། །ཡོད་པ་སུ་ཞིག་སྤོང་བར་བྱེད། །ཞེས་གསུངས་པའི་ཕྱིར་རོ། །དེས་ནས་དངོས་སྨྲ་བ་གཞན་དག་གིས་བཅོམ་ལྡན་འདས་ཀྱིས་ཤེས་བྱའི་སྒྲིབ་པ་རྣམ་པ་ཐམས་ཅད་དུ་སྤང་བར་འདོད་པ་དང༌། ཕྱི་ནང་གི་ཆོས་རྣམས་ཀྱང་བདེན་པར་ཡོད་པར་ཁས་ལེན་པ་གང་ཡིན་པ་དེ་ནི་ཁོ་བོས་ངོ་མཚར་དུ་བརྩིས་པ་ཞེས་བྱ་བ་ཡིན་ཏེ། གཞི་གཅིག་ལ་ཕན་ཚུན་འགལ་བའི་དོན་ཁས་ལེན་པས་སོ། །རྟགས་གྲུབ་སྟེ། དངོས་པོ་བདེན་པར་ཡོད་ན། དངོས་པོར་བདེན་པར་མངོན་པར་ཞེན་པ་ཕྱིན་ཅི་ལོག་མི་ལྡོག་པས་སོ།། དེའི་རྒྱུ་མཚན་ཡང༌། ཡུལ་བདེན་པར་གྲུབ་ན་བདེན་འཛིན་སྤོང་བྱེད་ཀྱི་ཐབས་མེད་པ་དེའི་ཕྱིར་རོ། །གསུམ་པ་ལ་གསུམ་ལས། སྔ་འགྲེལ་ནི། དེ་ལྟར་དངོས་པོ་བདེན་པར་ཡོད་པའི་ཕྱོགས་བསལ་ནས་ངོ་བོ་ཉིད་མེད་པ་དབུ་མ་པའི་ཕྱོགས་ལུང་རིགས་ཀྱིས་བརྟན་པོར་མཛད་པས་ཐར་པ་འདོད་པ་རྣམས་ཀྱིས་འདི་ཁོ་ན་ཁས་བླང་བར་བྱའོ༑ ༑ཞེས་བར་སྐབས་ཀྱི་ཚིགས་སུ་བཅད་པས་གནས་པའི་ཕྱོགས་གསུངས་སོ༑ ༑རྩ་བ་ལ་གསུམ། གཞི་དབུ་མ་ཤེས་བྱའི་རང་བཞིན། ལམ་དབུ་མ་ཡང་དག་པའི་ལྟ་བ། འབྲས་བུ་དབུ་མ་གྲོལ་བ་མཐར་ཐུག་པའོ། །དང་པོ་ནི། རྟེན་འབྲེལ་ཀུན་རྫོབ་པ་འདི་ལ་ཆོས་ཅན། བདེན་གྲུབ་གསར་དུ་བསལ་བར་བྱ་བ་ཅི་ཡང་མེད་དེ། གདོད་མ་ནས་བདེན་པར་གྲུབ་པས་སྟོང་པའི་ཕྱིར། བདེན་མེད་དོན་དམ་པར་གསར་དུ་བཞག་པར་བྱ་བ་ཅུང་ཟད་ཀྱང་མེད་དེ། གདོད་མ་ནས་བདེན་པས་སྟོང་པ་ཉིད་རང་བཞིན་ཡིན་པའི་ཕྱིར་རོ།

།གཉིས་པ་ནི། མཐའ་གཉིས་དང་བྲལ་བའི་ཡང་དག་པའི་དེ་ཁོ་ན་ཉིད་ལ་ཡང་དག་པ་ཕྱིན་ཅི་མ་ལོག་པ་ཉིད་དུ་ཤེས་རབ་ཀྱིས་ལྟ་བའོ། །གསུམ་པ་ནི། དེ་ཁོ་ན་ཉིད་ཡང་དག་པའི་དོན་མཐོང་ནས་ཉོན་མོངས་པ་དང་ཤེས་བྱའི་སྒྲིབ་པ་ལས་རྣམ་པར་གྲོལ་བར་འགྱུར་རོ། །ཇི་སྐད་དུ། རིན་པོ་ཆེ་སྡུད་པ་ལས། བྱང་ཆུབ་སེམས་དཔའ་གང་ཞིག་རྟེན་ཅིང་འབྲེལ་འབྱུང་བ། །སྐྱེ་མེད་ཟད་པ་མེད་པར་ཤེས་རབ་འདིས་ཤེས་ཏེ། །ཉི་མ་སྤྲིན་མེད་འོད་ཟེར་འཕྲོ་བས་མུན་བསལ་ལྟར། །མ་རིག་ཐིབས་པོ་བཅོམ་ནས་རང་བྱུང་ཐོབ་པར་འགྱུར། །ཞེས་གསུངས་སོ། །འགྲེལ་པ་ནི། བརྟག་པར་བྱ་སྟེའོ། ། གང་ལ་ན། གཟུགས་ལ་སོགས་པའི་རྟེན་ཅིང་འབྲེལ་བར་འབྱུང་བ་ཉིད་ལའོ། ། ཇི་ལྟར་ན་ཆོས་གང་ལ་ཡང་སྐུར་པ་འདེབས་པའི་ངོ་བོས་ཐ་སྙད་དུ་བསལ་བར་མ་བྱས་པར་ཀུན་རྫོབ་ཏུ་ཡང་དག་པར་ཡོད་པའི་ངོ་བོར་དང༌། དེ་ལ་སྒྲོ་འདོགས་པའི་ངོ་བོ་དོན་དམ་དུ་བཞག་པར་མ་བྱས་པར་དེ་ཁོ་ནར་རང་བཞིན་མེད་པ་དང་ལ་སོགས་པས་སྐྱེ་འགག་མེད་པའི་ངོ་བོར་རོ། །རྒྱུ་མཚན་གང་གི་ཕྱིར་ཞེ་ན། སྒྲོ་སྐུར་གྱི་དངོས་པོར་མངོན་པར་ཞེན་པ་ལས་གྲོལ་བའི་རྫོགས་པའི་ （ ༡༦༡བ ） བྱང་ཆུབ་ཐོབ་པ་མི་འཐད་པར་གོང་དུ་བསྟན་པ་དེའི་ཕྱིར་རོ། །དེ་ལྟར་བཏགས་པའི་དགོས་པ་ཅི་ཞེ་ན། དེ་ལྟར་བཏགས་ཏེ་བསྒོམས་པས་བསལ་བཞག་བདེན་པ་བ་མེད་པའི་དེ་ཁོ་ན་ཉིད་མཐོང་བ་ན་སྒྲིབ་གཉིས་ཀྱི་དྲི་མ་ལས་རྣམ་པར་གྲོལ་བར་འགྱུར་ཏེ་སྒྲོ་སྐུར་དུ་ཞེན་པའི་ཕྱིན་ཅི་ལོག་ལྡོག་པས་སོ། །གལ་ཏེ་རྫུན་ན་སྤང་གཉེན་དུ་འགལ་ལོ་ཞེ་ན། སྐྱོན་མེད་དེ། དཔེར་ན་སྒྱུ་མའི་གླང་པོས་སྒྱུ་མའི་གླང་པོ་གཞན་ཞིག་ཕམ་པར་བྱས་པ་བཞིན་དུའོ། །གསུམ་པ་ལ་གཉིས། མཐོང་ལམ་དངོས་དང༌། ཇི་ལྟར་སྒོམ་པའི་ཚུལ་ལོ༑ ༑དང་པོ་ལ་གསུམ་ལས། སྔ་འགྲེལ་ནི། ཚུལ་དེ་ལྟར་མདོའི་ཚིག་གི་མ་ཟིན་པས་ཞར་ལ་འོངས་པའི་དོན་ཚིགས་བཅད་གསུམ་བརྗོད་ནས། རྣལ་མ་སྟེ་དཀྱུས་མ་མཐོང་བའི་ལམ་ཉིད་གསུངས་སོ།

།རྩ་བ་ནི། མདོར། དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་དེ་ལྟར་བྱང་ཆུབ་སེམས་དཔའ་སེམས་དཔའ་ཆེན་པོ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་སྦྱིན་པའི་ཕ་རོལ་ཏུ་ཕྱིན་པ་སྒོམ་པ་ཡོངས་སུ་རྫོགས་པར་འགྱུར་བ་ལགས། ཞེས་པ་ནས། རབ་འབྱོར་དེ་ལྟ་ན་བྱང་ཆུབ་སེམས་དཔའ་ཆེན་པོ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་གནས་ནས་བསམ་གཏན་གྱི་ཕ་རོལ་ཏུ་ཕྱིན་པ་ཡོངས་སུ་འཛིན་པ་ཡིན་ནོ། །ཞེས་པའི་བར་གྱིས་ནི་མཐོང་ལམ་རྩེ་སྦྱོར་གྱི་ངོ་བོ་བསྟན་ཏོ། །དེ་དག་གི་དོན་བསྡུས་ནས་སྟོན་པ་ནི། སྦྱིན་པ་ལ་སོགས་པ་དྲུག་པོ་རེ་རེར་ནི་དྲུག་པོ་དེ་དག་ཕན་ཚུན་བསྡུས་པ་གང་ཡིན་པ་སྐད་ཅིག་གཅིག་པའི་བཟོད་པ་ཡིས་བསྡུས་པ་དེ་རྩེ་སྦྱོར་འདིར་མཐོང་བའི་ལམ་ཡིན་ནོ། ། འགྲེལ་པ་ལ་གཉིས། མཐོང་ལམ་དངོས་དང༌། དེའི་བྱེད་པའོ། །དང་པོ་ནི། རྩེ་མོའི་མངོན་པར་རྟོགས་པ་འདིར་མཐོང་བའི་ལམ་ཡིན་ནོ། །གང་ན་མཐོང་ལམ་གྱི་སྐད་ཅིག་མ་གཅིག་པ་སྡུག་བསྔལ་ལ་ཆོས་ཤེས་པའི་བཟོད་པས་བསྡུས་པའི་འཁོར་གསུམ་རྣམ་པར་དག་པས་རབ་ཏུ་ཕྱེ་བ་སྟེ་ཁྱད་པར་དུ་བྱས་པ་སུམ་ཅུ་རྩ་དྲུག་གི་རྣམ་པ་ཅན་དུ་སྐྱེས་པ་གང་ཡིན་པ་དེ་ནིའོ། །སོ་དྲུག་དུ་ཇི་ལྟར་འགྱུར་ཞེ་ན༑ བསྡུ་བྱ་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དྲུག་པོ་དེ་དག་སོ་སོར་སྡུད་བྱེད་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དྲུག་གི་ངོ་བོ་རེ་རེ་སྔ་མ་གོ་སྒྲུབ་ཏུ་བཤད་པ་བཞིན་དུ་ཕན་ཚུན་དུ་དྲུག་དྲུག་བསྡུས་པའོ། །གཉིས་པ་ནི། མཐོང་ལམ་རྩེ་མོ་དེ་རྫོགས་པར་སྐྱེས་པ་ན་མཐོང་སྤང་གི་གཟུང་བ་དང་འཛིན་པའི་རྣམ་པར་རྟོག་པ་བརྒྱ་རྩ་བརྒྱད་སྤངས་པས་དེ་དང་དུས་མཉམ་དུ་དེ་དག་གིས་བསྡུས་པའི་རྣམ་པར་རྟོག་པ་བསྐྱེད་པར་བྱེད་པའི་བག་ཆགས་ཀྱི་ཉོན་མོངས་པ་བརྒྱ་རྩ་བརྒྱད་སྤངས་པ་རྟེན་ཅིང་འབྲེལ་བར་འབྱུང་བའི་ཆོས་ཉིད་ཀྱིས་འཐོབ་བོ།

། བརྒྱ་རྩ་བརྒྱད་དུ་ཇི་ལྟར་འགྱུར་ཞེ་ན། གཟུང་འཛིན་གྱི་རྣམ་པར་རྟོག་པ་བཞི་པོ་སོ་སོར་ཏེ་རེ་རེ་ལ་རྣམ་པ་དགུ་དགུ་ཡོད་པ་ཉིད་ཀྱིས་སོ་དྲུག་དུ་འགྱུར་ལ། དེ་ཡང་འདོད་ཁམས་ན་སོ་དྲུགགཟུགས་ཁམས་

（ ༡༦༢ན ） ན་སོ་དྲུག་གཟུགས་མེད་པའི་ཁམས་ན་སོ་དྲུག་ཡོད་པའི་དབྱེ་བས་སོ། །གཉིས་པ་ལ་གསུམ་ལས། སྔ་འགྲེལ་ནི་སྒོམ་པར་བྱེད་དོ། །གང་གི་ཕྱིར་ན༑ མཐོང་ལམ་རྩེ་སྦྱོར་དེ་ལ་དབང་ཐོབ་པར་བྱ་བའི་ཕྱིར་དུའོ། །གང་ན། མཐོང་ལམ་དེ་ཉིད་དོ། །ཇི་ལྟར་ན་མཉམ་རྗེས་སུ་ཡང་དང་ཡང་དུ་གོམས་པར་བྱེད་ཅེས་བར་སྐབས་ཀྱི་ཚིགས་སུ་བཅད་པས་གསུངས་སོ། །རྩ་བ་ནི། མཉམ་བཞག་ཏུ་སེང་གེ་རྣམ་པར་བསྒྱིངས་པའི་ཏིང་ངེ་འཛིན་ལ་སྙོམས་པར་ཞུགས་ནས་མཉམ་བཞག་དེ་ལས་ལངས་ནས་རྗེས་ཐོབ་ཏུ་རྟེན་ཅིང་འབྲེལ་བར་འབྱུང་བའི་ཡན་ལག་བཅུ་གཉིས་ལ་ལུགས་མཐུན་དང་ལུགས་མི་མཐུན་པ་ལ་རྟོག་པར་བྱེད་དོ། ། འགྲེལ་པ་ལ་གཉིས། མཉམ་བཞག་སེང་གེ་རྣམ་བསྒྱིངས་དང༌། རྗེས་ཐོབ་རྟེན་འབྲེལ་སྒོམ་པའོ། །དང་པོ་ནི། སྙོམས་པར་ཞུགས་སོ། །གང་ན་མཐོང་ལམ་རྩེ་སྦྱོར་ཐོབ་པའི་རྣལ་འབྱོར་པ་དེའོ། །གང་ལ་ན། སེང་གེ་རྣམ་པར་བསྒྱིངས་པའི་ཏིང་ངེ་འཛིན་ལའོ། །ཅིའི་ཕྱིར་སེང་གེ་རྣམ་པར་བསྒྱིངས་པའི་ཏིང་ངེ་འཛིན་ཞེས་བྱ་ཞེ་ན། མཐོང་སྤང་གི་ཉོན་མོངས་པ་དང་ཤེས་བྱའི་སྒྲིབ་པའི་འཇིགས་པ་མེད་པའི་ཕྱིར་དེ་སྐད་ཅེས་བྱའོ། །གཉིས་པ་ནི། དེ་ནས་ཡང་དག་པར་རྟོག་གོ །གང་ལ་ན། རྟེན་ཅིང་འབྲེལ་བར་འབྱུང་བ་ལའོ། །གང་གི་ཚེ་ན། མཉམ་བཞག་ལས་དུས་ཕྱིས་རྗེས་ཐོབ་ཏུའོ།། ཇི་ལྟར་ན། མ་རིག་པའི་རྐྱེན་གྱིས་འདུ་བྱེད་རྣམས་སོ་ཞེས་བྱ་བ་ལ་སོགས་པ་ལུགས་དང་མཐུན་པ་དང༌། སྐྱེ་བ་འགགས་པས་རྒ་ཤི་འགག་གོ་ཞེས་བྱ་བ་ལ་སོགས་པ་ལུགས་དང་མི་མཐུན་པར་རོ། །འདིར་རྟེན་འབྲེལ་གྱི་མཐའ་དཔྱད་པ་ལ་བཞི། སྐད་ཅིག་མ་དང༌། འབྲེལ་བ་ཅན་དང༌། གནས་སྐབས་པ་དང༌། རྒྱུན་ཆགས་པའི་རྟེན་འབྲེལ་ལོ། །དང་པོ་ནི༑ སྐད་ཅིག་ལ་ཡན་ལག་བཅུ་གཉིས་པོ་ཐམས་ཅད་ཚང་བ་སྟེ། ཉོན་མོངས་དྲག་པོ་དང་ལྡན་པའི་སེམས་བསྐྱེད་པ་བཞིན་ནོ། །གཉིས་པ་ནི། འདུས་བྱས་ཀྱི་ཆོས་ཐམས་ཅད་དོ། །གསུམ་པ་ནི། མཛོད་ལས། མ་རིག་ཉོན་མོངས་སྔོན་གནས་སྐབས༑

༑འདུ་བྱེད་དག་ནི་སྔོན་ལས་ཀྱི། །རྣམ་ཤེས་མཚམས་སྦྱོར་ཕུང་པོ་ཡིན།། མིང་དང་གཟུགས་ནི་དེ་ཕན་ཆད། །སྐྱེ་མཆེད་དྲུག་དོད་ཚུན་ཆད་དོ། །དེ་ནི་གསུམ་འདུས་ཚུན་ཆད་དོ། །རེག་པ་བདེ་སྡུག་ལ་སོགས་ཀྱི། །རྒྱུ་ཤེས་ནུས་པ་ཚུན་ཆད་དོ༑ ༑ཚོར་འཁྲིག་ཚུན་ཆད་སྲེད་པ་ནི། །ལོངས་སྤྱོད་འཁྲིག་པའི་ཆགས་ཅན་གྱི། ། ཉེ་བར་ལེན་པའི་ལོངས་སྤྱོད་རྣམས། །ཐོབ་པར་བྱ་ཕྱིར་ཡོངས་རྒྱུག་པ། །དེ་སྲིད་འབྲས་བུ་འབྱུང་འགྱུར་བའི། །ལས་བྱེད་དེ་ནི་སྲིད་པ་ཡིན། །ཉིང་མཚམས་སྦྱོར་བ་སྐྱེ་བ་ཡིན། །ཚོར་བའི་བར་ནི་རྒ་ཤི་ཡིན། །འདི་ནི་གནས་སྐབས་པར་འདོད་དོ༑ ༑ཞེས་གསུངས་པ་ལྟར་རོ། །བཞི་པ་ལ་གཉིས། དགོས་པ་དང༌། རང་བཞིན་བཤད་པའོ། །དང་པོ་ནི། འཁོར་བར་འཇུག་པའི་ཚུལ་སྡུག་ཀུན་གཉིས་ཀྱི་རང་བཞིན་ཤེས་པའི་ཕྱིར་དུ་ཀུན་ནས་ཉོན་མོངས་ལུགས་མཐུན་དང་ལུགས་མི་མཐུན་བསྟན་ཏོ། །དེ་ཡང་ཀུན་འབྱུང་བདེན་པའི་ཚུལ་ཁོང་དུ་ཆུད་པར་བྱ་བའི་ཕྱིར་དུ་ཀུན་ནས་ཉོན་མོངས་ལུགས་མཐུན་ （ ༡༦༢བ ） བསྟན་པ་ཡིན་ཏེ། མ་རིག་པ་ཉོན་མོངས་ཀྱི་གཙོ་བོ་ཡིན་ལ་འདུ་བྱེད་ལས་ཀྱི་གཙོ་བོ་ཡིན་པས་དེ་གཉིས་དང་པོར་བསྟན་པ་ནི། སྡུག་བསྔལ་གྱི་རྒྱུའི་གཙོ་བོར་རྟོགས་ཤིང་ཀུན་འབྱུང་ཡང་ལས་ཉོན་གྱིས་བསྡུས་པ་ཙམ་དུ་ཟད་པའི་ཕྱིར་རོ། །སྡུག་བསྔལ་གྱི་བདེན་པའི་ཚུལ་ཁོང་དུ་ཆུད་པར་བྱ་བའི་ཕྱིར་དུ་ཀུན་ནས་ཉོན་མོངས་ལུགས་མི་མཐུན་བསྟན་ཏེ། སྐྱེ་བ་དང་རྒ་ཤི་གཉིས་རྒྱུ་ལས་ཉོན་གྱི་རྣམ་སྨིན་གྱི་འབྲས་བུ་མཐར་ཐུག་ཡིན་པས་དང་པོར་སྤྱོད་དགོས་པའི་ཕྱིར་རོ། །སྐྱེ་ཚུལ་དང་མི་མཐུན་པར་དང་པོར་སྒོམ་པར་བྱེད་པས་ན་ལུགས་མི་མཐུན་ཞེས་བྱའོ། །འཁོར་བ་ལས་ལྡོག་པའི་ཚུལ་འགོག་ལམ་གཉིས་ཀྱི་རང་བཞིན་ཤེས་པར་བྱ་བའི་ཕྱིར་དུ་རྣམ་བྱང་ལུགས་མཐུན་དང་ལུགས་མི་མཐུན་བསྟན་ཏོ། །དེ་ཡང་འགོག་བདེན་ཤེས་པར་བྱ་བའི་ཕྱིར་དུ་རྣམ་བྱང་ལུགས་མི་མཐུན་བསྟན་ཏོ། །སྡུག་བསྔལ་གྱི་གཙོ་བོ་སྐྱེ་བ་དང་རྒ་ཤི་འགག་པ་ལས་དང་པོར་སྤྱཽད་དགོས་ལ།

འགོག་པའི་བདེན་པ་ཡང་སྡུག་བསྔལ་འགགས་པས་རབ་ཏུ་ཕྱེ་བའི་ཕྱིར་རོ། །ལམ་བདེན་གྱི་རང་བཞིན་ཤེས་པར་བྱ་བའི་ཕྱིར་དུ་རྣམ་བྱང་ལུགས་མཐུན་བསྟན་ཏེ། སྡུག་བསྔལ་ནི་ལས་ཉོན་འགགས་པས་འགོག་ནུས་ལ་ལམ་བདེན་ནི་ལས་ཉོན་འགོག་བྱེད་ཡིན་པའི་ཕྱིར་རོ། །གཉིས་པ་ལ་གཉིས། ཀུན་ནས་ཉོན་མོངས་པ་དང༌། རྣམ་བྱང་གི་རྟེན་འབྲེལ་ལོ། །དང་པོ་ལ་གསུམ། ཡན་ལག་སོ་སོའི་ངོ་བོ། དབྱེ་བསྡུ། ཚེ་དུ་ལ་རྫོགས་པའི་ཚུལ་ལོ། །དང་པོ་ནི། མ་རིག་པ་ནས་རྒ་ཤིའི་བར་བཅུ་གཉིས་སོ། ། དེ་ལ་མ་རིག་པ་ནི་བདག་མེད་རྟོགས་པའི་ཡེ་ཤེས་ཀྱི་འགལ་བ་མི་མཐུན་ཕྱོགས་སུ་གྱུར་པའོ། །འདུ་བྱེད་ནི་ཡང་སྲིད་འཕེན་བྱེད་ཀྱི་ཟག་བཅས་ཀྱི་ལས་སོ། །རྣམ་པར་ཤེས་པ་ནི་ལས་ཀྱི་བག་ཆགས་ཡོངས་སུ་འཛིན་པར་བྱེད་པའི་རྒྱུ་དུས་ཀྱི་རྣམ་ཤེས་དང༌། ལས་ལ་བརྟེན་ནས་སྐྱེ་གནས་སུ་ཉིང་མཚམས་སྦྱོར་བའི་འབྲས་དུས་ཀྱི་རྣམ་ཤེས་གཉིས་སོ། །མིང་གཟུགས་ནི་ཚོར་སོགས་མིང་གཞིའི་ཕུང་པོ་དང་ནུར་ནུར་པོ་ལ་སོགས་པའི་གཟུགས་སོ། །སྐྱེ་མཆེད་ནི་མིང་གཟུགས་ཡོངས་སུ་སྨིན་ནས་མིང་སོགས་དབང་པོ་རྣམས་རྫོགས་པའོ། །རེག་པ་ནི་ཡུལ་དབང་རྣམ་ཤེས་གསུམ་འདུས་པ་ལས་ཡུལ་ཡོངས་སུ་དཔྱོད་པའོ། །ཚོར་བ་ནི་རེག་པས་ཡོངས་སུ་དཔྱད་ནས་དེའི་རྣམ་སྨིན་ཉམས་སུ་མྱོང་བའོ། །སྲེད་པ་ནི་ཚོར་བས་མྱངས་ནས་བདེ་སྡུག་ལ་བླང་དོར་དུ་ཆགས་པའོ། །ལེན་པ་ནི་བླང་དོར་གྱི་རྒྱུ་ཡོངས་སུ་འཚོལ་བ་ལ་འདུན་པའི་འདོད་ཆགས་སོ། །སྲིད་པ་ནི་ལེན་པའི་མཐུས་ཡང་སྲིད་ཀྱི་སྐྱེ་བ་འགྲུབ་པའི་ནུས་པ་མཐུ་ཆེན་དུ་གྱུར་པའོ། །སྐྱེ་བ་ནི་ལས་ཀྱི་མཐུས་ཉིང་མཚམས་སྦྱོར་བའི་ཕུང་པོ་ལྔ་འགྲུབ་པའོ། །རྒས་པ་ནི་ན་ཚོད་ཡོངས་སུ་གྱུར་པའོ། །གཉིས་པ་ལ་བཞི། འཕེན་བྱེད་ཀྱི་ཡན་ལག འཕངས་པའི་ཡན་ལག མངོན་པར་འགྲུབ་བྱེད་ཀྱི་ཡན་ལག མངོན་པར་གྲུབ་པའི་ཡན་ལག་གོ །དང་པོ་ནི༑ མ་རིག་པ་དང༌། འདུ་བྱེད་པ་དང༌། རྣམ་པར་ཤེས་པ་དང་གསུམ་ཡིན་ཏེ།

མ་རིག་པ་ལ་བརྟེན་ནས་འདུ་བྱེད་ཀྱི་ཡང་སྲིད་འཕེན་པར་བྱེད་པའི་ཕྱིར་རོ། །ཇི་ལྟར་འཕེན་ན། རྣམ་ཤེས་ （ ༡༦༣ན ） ལ་བག་ཆགས་བསྒོས་པའི་ཚུལ་གྱིས་སོ།། གཉིས་པ་ནི། མིང་གཟུགས་ནས་ཚོར་བའི་བར་བཞིའོ། །གསུམ་པ་ནི། སྲེད་པ་དང༌༑ ལེན་པ་དང༌། སྲིད་པ་གསུམ་སྟེ། ཡང་སྲིད་འབྱིན་པ་ལ་མངོན་པར་ཕྱོགས་པར་བྱེད་པའི་ཕྱིར་རོ། །བཞི་པ་ནི། སྐྱེ་བ་དང༌། རྒ་ཤིའོ། །དེ་ནི་རྟེན་འབྲེལ་མདོ་འགྲེལ་ལས། གང་གིས་འཕངས་དང་ཇི་ལྟར་གང༌། །དེ་སྒྲུབ་བྱེད་དང་དེ་ལ་ཡང༌༑ ༑ཉེས་པ་གང་ཡིན་དེ་དག་རྣམས། །ཡན་ལག་བཅུ་གཉིས་རྣམས་ཀྱིས་བསྟན༑ ༑ཞེས་སོ། །དེ་ཡང་དབུ་མ་རྟེན་འབྲེལ་སྙིང་པོ་ལས། དང་པོ་བརྒྱད་པ་དགུ་ཉོན་མོངས། །གཉིས་པ་བཅུ་པ་ལས་ཡིན་ཏེ། །ལྷག་མ་བདུན་ནི་སྡུག་བསྔལ་ཡིན༑ ༑ཞེས་གསུངས་པ་ལྟར་གསུམ་ཉོན་མོངས་པ་དང༌། གཉིས་ལས་དང༌། བདུན་སྐྱེ་བའི་ཀུན་ནས་ཉོན་མོངས་པའོ། །གསུམ་པ་ནི། མྱུར་ན་ཚེ་གཉིས་ལ་རྫོགས་སྲིད་དེ། དཔེར་ན། མིའི་རྟེན་ཞིག་གིས་འདོད་ལྷར་སྐྱེ་བར་འགྱུར་བའི་ལས་མ་རིག་པའི་སྟོབས་ཀྱིས་རྣམ་ཤེས་ལ་བསགས་ནས་འཆི་ཁ་ཚུན་ཆད་ལ་སྲེད་ལེན་གྱིས་གསོས་པས། སྲིད་པ་ལས་ནུས་ལྡན་དུ་བྱས་པ་ན་ཚེ་དེ་ལ་དྲུག་དང༌༑ ཚེ་ཕྱི་མ་ལ་འབྲས་དུས་ཀྱི་རྣམ་ཤེས་དང་བཅས་པའི་ཡན་ལག་བདུན་འགྲུབ་པས་སོ། །བུལ་ཡང་ཚེ་གསུམ་ལས་རིང་བ་མི་སྲིད་དེ། འཕེན་བྱེད་གསུམ་ཚེ་གཅིག་དང༌། འགྲུབ་བྱེད་གསུམ་ཡང་ཚེ་གཅིག་ལ་ཚང་བར་འོང་ཞིང༌། དེ་དང་སྐྱེ་རྒ་གཉིས་བར་མ་ཆད་དུ་འོང་ལ་འཕེན་བྱེད་ཀྱང་འགྲུབ་བྱེད་ཀྱི་བར་དུ་ཚེ་དུ་མས་ཆོད་པ་སྲིད་པས་སོ། །དེའི་ཕྱིར་བུལ་བའི་ཚེ་མ་ངེས་ཞེ་ན། འཕེན་འགྲུབ་ཀྱི་བར་དུ་ཚེ་དུ་མས་ཆོད་ཀྱང་རྟེན་འབྲེལ་གཞན་གྱི་ཚེ་ཡིན་ལ་འཕེན་བྱེད་དེའི་རྟེན་འབྲེལ་གྱི་ཚེ་མ་ཡིན་པས་ཉེས་པ་མེད་དོ། །དེས་ན་འཕེན་བྱེད་དང་འཕངས་པ་འགྲུབ་བའི་བར་དུ་སྐྱེ་བ་དུ་མས་ཆོད་པ་འོང་ལ་འགྲུབ་བྱེད་དང་བར་དུ་མ་ཆོད་པར་འབྱུང་ངོ༌།

།ཡང་ན་འདི་ལྟར་བརྗོད་པར་བྱ་སྟེ། ཡན་ལག་བཅུ་གཉིས་ལ་འཕེན་བྱེད་དང༌། འཕངས་པ་དང༌། མངོན་པར་འགྲུབ་པ་དང༌། གྲུབ་པའི་ཡན་ལག་བཞི་ལས། དང་པོ་ནི། ཚེ་སྔ་མ་ལ་རྫོགས་ཏེ། སྐྱེ་བ་འཕེན་བྱེད་ཡིན་པའི་ཕྱིར་རོ། །གཉིས་པ་ནི། ཚེ་བར་པ་ལ་རྫོགས་ཏེ། ཚེ་སྔ་མའི་ལས་ཉོན་གྱིས་འཕངས་པའི་འབྲས་བུ་ཡིན་པའི་ཕྱིར་རོ། །གསུམ་པ་ཡང་བར་པ་ལ་རྫོགས་ཏེ། སྔར་གྱི་ལས་ཀྱིས་བག་ཆགས་གསོས་བཏབ་ནས་སྐྱེ་བ་མྱུར་དུ་འགྲུབ་པ་ལ། མངོན་པར་ཕྱོགས་པར་བྱེད་པའི་ཕྱིར་རོ། །བཞི་པ་ནི། ཚེ་ཕྱི་མ་ལ་རྫོགས་ཏེ། རྣམ་སྨིན་གྱི་རང་བཞིན་དང༌། དེའི་གནས་སྐབས་ཀྱི་ཉེས་དམིགས་ཡིན་པའི་ཕྱིར་རོ༑ ༑གཞན་དུ་ན། རྟེན་འབྲེལ་བཅུ་གཉིས་རྒྱུ་འབྲས་སྔ་ཕྱི་བ་གོ་རིམ་བཞིན་དུ་རྫོགས་པས་སྐབས་ཀྱི་དོན་ལས་ཉམས་སོ། །ཆ༦ སྒོམ་ལམ་རྩེ་སྦྱོར་བཤད་པ། གཉིས་པ་རྣམ་བྱང་གི་རྟེན་འབྲེལ་ནི། བདག་མེད་པའི་དོན་ཚུལ་བཞིན་དུ་བསྒོམས་པ་ལས་མ་རིག་པ་འགགས་པ་ནས་རྒ་ཤི་འགགས་པའི་རྣམ་གྲོལ་མངོན་དུ་བྱེད་པའོ། །གསུམ་པ་ལ་གསུམ། རྟེན་སྒོམ་ལམ། སྤང་བྱ་རྣམ་རྟོག བརྟེན་པ་ཡོན་ཏན་ནོ། །དང་པོ་ལ་གསུམ་ལས། སྔ་འགྲེལ་ནི། དེ་ལྟར་མཐོང་བའི་ལམ་ （ ༡༦༣བ ） བརྗོད་ནས་དེའི་འོག་ཏུ་རྟེན་སྒོམ་པའི་ལམ་གསུངས་ཏེ། མི་མཐུན་པའི་ཕྱོགས་སྤོང་བ་དང༌། ལ་སོགས་པས་ཡོན་ཏན་བསྐྱེད་པ་ནི་དེ་དག་གི་རྟེན་གྲུབ་པ་སྔོན་དུ་འགྲོ་བ་ཡིན་ན་གོ་སླ་བས་སོ། །རྩ་བ་ནི། མདོར། རབ་འབྱོར་བྱང་ཆུབ་སེམས་དཔའ་སེམས་དཔའ་ཆེན་པོའི་ཏིང་ངེ་འཛིན་སེང་གེ་རྣམ་པར་བསྒྱིངས་པ་དེ་དག་གང་ཞེ་ན། ཞེས་པ་ནས། རབ་འབྱོར་དེ་ལྟར་ན་བྱང་ཆུབ་སེམས་དཔའ་སེམས་དཔའ་ཆེན་པོས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་གནས་ཤིང་བསམ་གཏན་གྱི་ཕ་རོལ་ཏུ་ཕྱིན་པ་ཡོངས་སུ་འཛིན་པ་ཡིན་ནོ། །ཞེས་པའི་བར་གྱིས་ནི་རྟེན་སྒོམ་པའི་ལམ་བསྟན་ཏོ། །དེ་དག་གི་དོན་བསྡུས་ནས་སྟོན་པ་ལ་གཉིས། སྤྱི་དང༌། ཡན་ལག་གི་དོན་ནོ༑ ༑དང་པོ་ལ་གསུམ།

མདོ་ནས་བསྟན་ཚུལ། བསྟན་བཅོས་ཀྱིས་བསྡུས་ཚུལ། ཐོད་བརྒལ་གྱི་སྙོམས་འཇུག་གི་རང་བཞིན་ནོ། །དང་པོ་ནི། མཐར་གནས་ཀྱི་སྙོམས་འཇུག་དགུ་ལ་ལུགས་མཐུན་སོང་བ་དང༌། ལུགས་མི་མཐུན་འོང་བའི་སེང་གེ་རྣམ་བསྒྱིངས་ཕྲུགས་གཉིས་དང༌། བར་དུ་གང་ཡང་མ་སྤེལ་བའི་ཡར་སོང་ལུགས་མཐུན་གཅིག་དང༌། འགོག་པ་སྤེལ་བའི་ཡར་སོང་གཅིག་དང་མར་འོངས་ མེས་པོའི་ཤུལ་གཞག་ལས། གུང་རུ་རྒྱལ་མཚན་བཟང་པོའི་གསུང་ཆོས་སྐོར།བྱམས་པའི་དགོངས་རྒྱན་བཞུགས་སོ། ། -PAGE 494--PAGE 493-