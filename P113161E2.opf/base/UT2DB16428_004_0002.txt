བསྡུ་སྒྲིག་གསལ་བཤད།

དུས་ཀྱི་འཕོ་འགྱུར་དང་གང་ཟག་གི་རྐྱེན་སྣ་ཚོགས་ལ་བརྟེན་ནས་གངས་ཅན་མཁས་གྲུབ་རིམ་བྱོན་རྣམས་ཀྱིས་ངལ་བ་ཁྱད་དུ་བསད་ནས་བསྒྲུབས་པའི་ཐུགས་ཀྱི་ཉིང་ཁུ་ལྟ་བུའི་གསུང་འབུམ་ཆེས་མང་པོ་ཞིག་གི་དཔེ་རྒྱུན་སྟོང་ལ་ཉེ་བ་དང༌༑ ལྷག་པར་གུང་རུ་རྒྱལ་མཚན་བཟང་པོའི་གསུང་ནི་སྐབས་དེ་ཤེད་དུ་ཁོང་གི་ལྟ་བའི་འཁྱེར་སོ་རྗེ་ཙོང་ཁ་པ་ཆེན་པོ་དང་ཅུང་ཟད་མི་མཐུན་པ་ལྟ་བུའི་ཐུགས་སྣང་དང་གླེང་ཕྱོགས་ལ་བརྟེན་དར་རྒྱས་དེ་ཙམ་བྱུང་ཡོད་བཟོ་མ་མཆིས་ཀྱང༌། ཕྱིས་གུང་རུའི་གསུང་འབུམ་ཆ་ཚང་བ་ཞིག་ཤིང་པར་དུ་བརྐོས་ནས་སེར་སྨད་གྲྭ་ཚང་གི་རྐང་འཛིན་ཡིག་ཆར་གྱུར་སྟེ་འཆད་ཉན་གྱིས་དར་སྤེལ་ཅུང་ཟད་བྱུང་ཡོད། འོན་ཀྱང་སྔར་གྱི་དབུ་མའི་ལྟ་བའི་ཐད་ཀྱི་གླེང་གཞིའི་ཐོག་ཕྱོགས་ཕྱོགས་ཀྱི་མཁས་པ་དག་གིས་གུང་རུའི་ཡིག་ཆ་འདི་བཞིན་དར་རྒྱས་ཆེར་སོང་ཚེ་རྗེ་ཙོང་ཁ་པའི་བཞེད་གཞུང་ལ་ལྷད་སྐྱོན་ཞུགས་པར་དོགས་པ་སོགས་ཀྱི་དགག་བྱ་རྒྱུན་མཐུད་བྱུང་བ་སོགས་ལ་བརྟེན། དམ་པ་དེ་ཉིད་ཀྱི་གསུང་ཡིག་ཆའི་མཐིལ་དུ་འཛིན་པའི་སེར་སྨད་གྲྭ་ཚང་དུ་ཡང་སྔར་ཡོད་ཡིག་ཆ་ནས། ཕྱིས་མཁས་གྲུབ་བསྟན་དར་བའི་ཡིག་ཆར་ཁ་བསྒྱུར་མཛད་དེ་རིམ་བཞིན། དམ་པ་འདི་ཉིད་ཀྱི་གསུང་ལ་འཆད་ཉན་རྒྱ་ཁྱབ་ཏུ་བྱེད་མཁན་མ་བྱུང་བའི་ཁར། སྔར་ཡོད་པར་ཤིང་རྣམས་ཀྱང་མེ་ལྷའི་ཞལ་དུ་བཏབས་ཡོད་ཚུལ་སོགས་གང་གི་གསུང་གི་འཕྲིན་ལས་རྟ་བདུན་དབང་པོར་བར་ཆད་ཆུ་འཛིན་གྱི་གསེབ་ཏུ་ནུབ་པ་སོགས་ལས༑ ད་ཆ་དཔེ་རྒྱུན་ཤིན་ཏུ་དཀོན་པའི་ཁར་ཆོས་ཚན་རེ་ཟུང་བཞུགས་པའང་མདོ་དབུས་ཁམས་གསུམ་དུ་ཁ་འཐོར་ནས་ཡོད་པ་དང༌། འགའ་ཞིག་ནི་ཕྱི་རྒྱལ་གྱི་དཔེ་མཛོད་ཁང་རེ་འགར་ཡོད་ཚུལ་ཐོས་པ་ལས་མ་དཔེ་ཆ་ཚང་བ་ཞིག་ད་བར་བཙལ་རྙེད་ཐུབ་མེད་ཅིང༌། ད་ལན་འདིར་པར་བསྐྲུན་ཞུས་པའི་དམ་པ་གང་གི་གསུང་འབུམ་གྲས་¡¶ཤེར་ཕྱིན་མངོན་རྟོགས་རྒྱན་གྱི་འགྲེལ་པ་བྱམས་པའི་དགོངས་རྒྱན་¡·དང༌།¡¶དབུ་མ་བཞི་བརྒྱ་པའི་འགྲེལ་པ།¡·¡¶ཤེར་ཕྱིན་མཁས་པའི་ཡིད་འཕྲོག¡·¡¶དབུ་མ་འཇུག་པའི་རྣམ་བཤད་རྟེན་འབྱུང་གི་དེ་ཉིད་གསལ་བྱེད༑¡·¡¶རྩ་བ་ཤེས་རབ་ཀྱི་འགྲེལ་པ།¡·¡¶སྟོང་མཐུན་བསྡུས་པ།¡·¡¶ལེགས་བླ་བཤད་བླ་མའི་མན་ངག་བདུད་རྩིའི་ཆུ་རྒྱུན་¡·ཅེས་པ་སྟོང་ཐུན་འབྲིང་པོ་བཅས་ཆོས་ཚན་ཁག་བདུན་ཡོད་པ་རྣམས་ལས།

དེབ་གཉིས་པ་འདིར་དབུ་མ་བཞི་བརྒྱ་པ་སོགས་ཚན་པ་དྲུག་དེབ་གཅིག་ཏུ་བཏང་ནས་པར་བསྐྲུན་བྱས་པ་ཡིན། དམ་པ་གང་གི་གསུང་གི་ལྟ་བའི་ཁྱེར་སོ་རྗེ་ཙོང་ཁ་པ་དང་མཐུན་མི་མཐུན་དང༌། མཁས་གྲུབ་རྗེས་དམ་པ་འདིའི་གསུང་གི་འཕྲིན་ལས་རྒྱས་སུ་མི་འཇུག་ཆེད་དམ་ཅན་ཆོས་རྒྱལ་ལ་གཉེར་གཏད་ཀྱི་དགག་དགོས་ཅི་རིགས་ཡོད་སྲིད་པར་མནོ་བསམ་གྱི་ངལ་བ་ཡེ་མ་བྱས་པར། མི་རིགས་ཀྱི་རིག་གནས་ཉམས་པ་སོར་ཆུད་དང་མི་ཉམས་གོང་འཕེལ་གྱི་བློ་དཀར་ལྷག་བསམ་འབའ་ཞིག་གིས་ཀུན་ནས་བསླངས་ཏེ། གང་སར་མ་དཔེ་བཙལ་འཚོལ་གྱི་ངལ་བ་མང་དུ་བརྟེན་མཐར་གསུང་གི་ལྷག་མར་གྱུར་པ་གོང་ཞུས་ཀྱི་གསུང་འདི་རྣམས་པར་བསྐྲུན་ཞུ་ཐུབ་ཙམ་བྱུང་བ་ཡང་སྐལ་བཟང་གི་བགོ་སྐལ་ཞིག་ཏུ་རློམ། འོན་ཀྱང་དགའ་སྣང་གི་ཁྲོད་དུ་བློ་ཕམ་དགོས་པ་ཞིག་ནི་དམ་པ་གང་གི་གསུང་འབུམ་གྲས་སྟོང་ཐུན་རྒྱས་པ་དང༌། དབུ་མ་རྒྱན་གྱི་འགྲེལ་པ། མདོ་སྡེ་རྒྱན་གྱི་འགྲེལ་པ། དབུས་མཐའ་རྣམ་འབྱེད་ཀྱི་འགྲེལ་པ། ཆོས་ཉིད་རྣམ་འབྱེད་ཀྱི་འགྲེལ་པ། ཚད་མའི་བསྟན་བཅོས་མཁས་པ་དགའ་བསྐྱེད། དབུ་མའི་ལྟ་ཁྲིད། མཛོད་འདུལ་སོགས་ཀྱི་མཚན་བྱང་ཙམ་ལས་མ་དཔེ་བཙལ་རྙེད་ཐུབ་མེད། གོང་གསལ་པར་བསྐྲུན་ཞུས་པའི་དབུ་མ་འཇུག་པའི་འགྲེལ་པ་འདིའི་མ་དཔེ་ཤིང་པར་ཡིན་འདུག་རུང་མ་དཔེའི་ཡིག་ཚོགས་ནག་ནོག་ཆེ་ཞིང་ཤོག་གྲངས་ལྔ་པ་དང་དྲུག་པ་གཉིས་ནང་དུམ་བུ་འགའ་ཞིག་སྣག་རྫོབ་ཏུ་གྱུར་ཏེ་ཡིག་ངོ་ཆོད་ཐབས་བྲལ་ཤིས་རྗེ་ཙོང་ཁ་པའི་འཇུག་འགྲེལ་དགོངས་པ་རབ་གསལ་དང༌། རྒྱལ་བ་དགེ་འདུན་གྲུབ་པའི་འཇུག་འགྲེལ་གསལ་བའི་མེ་ལོང༌། དེ་བཞིན་རྒྱལ་བ་དགེ་འདུན་རྒྱ་མཚོའི་འཇུག་འགྲེལ་གསལ་བའི་རྒྱན་གསུམ་དང་བསྟུན་ནས་ཁ་བསྐང་བའི་རིགས་རྟགས【】འདིའི་ནང་བཅུག་ཡོད། རྣལ་འབྱོར་སྤྱོད་པ་བཞི་བརྒྱ་པའི་འགྲེལ་པ་འདིའི་མ་དཔེ་ལག་བྲིས་ཡིན་པ་མ་ཟད་སྐུང་ཡིག་མང་བའི་ཁར་ནག་ནོག་ཆེ་ཞིང་མི་གསལ་བའི་རིགས་རྣམས་དཔལ་ལྡན་ཟླ་བའི་བཞི་བརྒྱ་པའི་འགྲེལ་པ་དང༌།

རྗེ་བཙུན་རེ་འདའ་བ་ཆེན་པོའི་འགྲེལ་བཤད་ཚིག་དོན་གསལ་བ་དང༌། རྒྱལ་ཚབ་ཆོས་རྗེའི་བཞི་བརྒྱ་པའི་དར་ཊཱིཀ་བཅས་སུ་གསལ་བ་རྣམས་ཀྱིས་ཁ་བསྐངས་པ་དང༌། རབ་བྱེད་དྲུག་པ་དང་བདུན་པ་གཉིས་གོ་རིམ་ལྡོག་སྟེ་བཀོད་པ་ནི་ཡིག་མཁན་གྱི་ཐུགས་མཉམ་པར་མ་བཞག་པའི་དབང་གིས་ཡིན་པ་ལས་དེ་མིན་དགོས་པ་ལྷག་པོ་གང་ཡང་མེད་པ་མ་ཟད་གཞུང་དངོས་ཀྱི་ས་བཅད་དང་མི་མཐུན་པས་བཟོ་བཅོས་མ་བྱེད་ཐབས་མེད་རེད་འདུག་པས་བཟོད་པར་གསོལ། ཤེར་ཕྱིན་མཁས་པའི་ཡིད་འཕྲོག་འདི་ཡང་མ་དཔེ་བྲིས་རྙིང་སྐུང་ཡིག་མང་ཞིང་ཡིག་འབྲུ་མི་གསལ་བ་ཞིག་འདུག་རུང་ཤེར་ཕྱིན་གྱི་སྤྱི་ཁོག་ཆ་ཚང་ལ་ཚིག་ཉུང་ཞིང་དོན་བསྡུས་པའི་རྒྱན་འགྲེལ་གཞན་ལས་ཁྱད་དུ་ཞུགས་པ་ཞིག་ཏུ་སྣང༌༑ སྐུང་ཡིག་དང་ཡིག་འབྲུ་མི་གསལ་བའི་རིགས་རྣམས་རྒྱན་འགྲེལ་གཞན་དང་བསྟུན་ནས་བཀྲལ་བ་ཙམ་ལས་མ་དཔེ་སོར་བཞག་ཡིན་ཞིང་དེའི་ཐད་དོན་གཉེར་ཅན་རྣམས་ཀྱི་ཐུགས་དོགས་མི་དགོས། མ་དཔེ་དང་དཔེ་བསྡུར་ཞུ་བདེའི་ཆེད་མ་དཔེའི་ཤོག་གྲངས་དང་རྒྱབ་མདུན་སོ་སོའི་ཨང་རྟགས་གསལ་པོར་བཀོད་ཡོད་པ་བཅས་ཀྱི་ཐོག མ་དཔེ་དང་བསྡུར་ཏེ་ཞུས་དག་ཐེངས་གསུམ་ཙམ་བྱས་ནས་སྤྱིར་ན་ཚིག་དོན་གཉིས་ཐད་ནས་ཞུས་དག་འཕེར་ངེས་སུ་རློམ་ཀྱང་ནོངས་པའི་ཚོགས་མི་ཉུང་བ་ཞིག་ཡོང་ངེས་པ་ནི་གཡོལ་ཐབས་བྲལ་བས་མཁྱེན་ལྡན་རྣམས་པའི་དགོངས་འཆར་ལྷུག་པར་སྩོལ་བའི་འདུན་པ་དང་བཅས་སོ།། །།དཔལ་བརྩེགས་བོད་ཡིག་དཔེ་རྙིང་ཞིབ་འཇུག་ཁང་ནས་གྲྭ་བློ་བཟང་སྟོབས་བཅུས་བཀོད།བསྡུ་སྒྲིག་གསལ་བཤད།བསྡུ་སྒྲིག་གསལ་བཤད། PAGE 4-PAGE 3-PAGE 1