༄༅། །རྣམ་བཤད་དགོངས་པ་རབ་གསལ་གྱི་དེ་ཉིད་གསལ་བྱེད་བཞུགས་སོ། །

（༡བ）༄༅། །རྗེ་བཙུན་བླ་མ་དམ་པ་རྣམས་ལ་གུས་པས་ཕྱག་འཚལ་ལོ༑ ༑ཟབ་ལམ་གནས་རྣམས་ཡང་དག་པར། །དཔལ་ལྡན་ཟླ་བས་བཤད་པ་ལ།། ཀླུ་སྒྲུབ་གཞུང་ལུགས་ཕུལ་བྱུང་ཀུན། །ཇི་བཞིན་གཟིགས་ཕྱིར་ཡིད་གཉིས་ནི།། བརྩེ་སེམས་བསྐྱེད་དེ་བདེ་ལེགས་སྟེར། །འཇམ་དབྱངས་བླ་མར་ཕྱག་འཚལ་ལོ།། རང་དང་སྐལ་མཉམ་གཞན་དག་ཀྱང༌། །གྲོལ་འདོད་རྟོག་དཔྱོད་གཏོང་དོན་སྤྲོ། ། ཀ༡ འགྱུར་གྱི་སྔོན་དུ་འགྲོ་བའི་ཡན་ལག་བཤད་པ། འདིར་དབུ་མ་ལ་འཇུག་པའི་རང་གི་འགྲེལ་པ་རྣམ་བཤད་དགོངས་པ་རབ་གསལ་གྱིས་འཆད་པའི་དོན་ལ། འགྲེལ་པའི་དཀྱུས་ཀྱི་རིམ་པ་ཇི་ལྟ་བ་བཞིན་དུ་བསྒྲིགས་ཏེ་ས་མཚམས་སོ་སོར་ཕྱེ་སྟེ་བཤད་པར་བྱའོ། །དབུ་མ་ལ་འཇུག་པའི་འགྲེལ་པ་འཆད་པ་ལ་གསུམ། འགྱུར་གྱི་སྔོན་དུ་འགྲོ་བའི་ཡན་ལག བསྒྱུར་བྱའི་གཞུང་དོན་དངོས། འགྱུར་མཐར་ཕྱིན་ཚུལ་ལོ། །དང་པོ་ལ་（༢ན）གཉིས། མཚན་གྱི་དོན། འགྱུར་གྱི་ཕྱག་གོ །དང་པོ་ནི། དཔལ་ལྡན་ཟླ་བས་རྩ་བ་ཤེས་རབ་ཀྱི་དོན་འགྲེལ་གྱི་བསྟན་བཅོས་འདིའི་མཚན་ལ་དབུ་མ་ལ་འཇུག་པ་ཞེས་གསུངས་ལ། མཚན་དེའི་དོན་བཤད་ན་འདིར་དབུ་མ་ནི་རྩ་བ་ཤེས་རབ་དང༌༑ འཇུག་ཚུལ་ནི་ཟབ་པ་དང་རྒྱ་ཆེ་བའི་སྒོ་ནས་འཇུག་ཚུལ་གཉིས་ལས་དང་པོ་ནི། རྩ་ཤེ་ནས་བཤད་པའི་ཟབ་མོའི་དོན་རང་རྒྱུད་པ་དང་རྣམ་རིག་པ་སོགས་དང་ཐུན་མོང་མ་ཡིན་པར་གཏན་ལ་ཕབ་ནས་ཆེད་དུ་བྱ་བའི་གདུལ་བྱ་རྣམས་དེར་བཤད་པའི་ཟབ་མོའི་ལམ་ཉམས་སུ་ལེན་པར་བྱེད་པའོ། །གཉིས་པ་ནི་རྩ་བ་ཤེས་རབ་ནི་ཐེག་ཆེན་གྱི་ཐུན་མོང་མ་ཡིན་པའི་བསྟན་བཅོས་ཡིན་ལ། དེ་ལ་ཆེད་དུ་བྱ་བའི་གདུལ་བྱ་འཇུག་པའི་ཚེ། རྩ་ཤེར་རྒྱ་ཆེ་བའི་ལམ་དངོས་སུ་མ་བཤད་ཀྱང་རྒྱ་ཆེ་བའི་ལམ་འཕགས་པ་ཀླུ་སྒྲུབ་རང་ཉིད་ཀྱི་གཞུང་གཞན་ནས་འབྱུང་བའི་མན་ངག་གིས་ཁ་བསྐངས་ཏེ་དེའི་དོན་གཏན་ལ་ཕབ་ནས་ཉམས་སུ་ལེན་པར་བྱེད་པའོ། །དེ་ཐེག་ཆེན་གྱི་བསྟན་བཅོས་ཡིན་པའི་ཚུལ་ནི། ཆོས་ཀྱི་བདག་མེད་རིགས་པའི་རྣམ་གྲངས་མཐའ་ཡས་པའི་སྒོ་ནས་རྒྱས་པར་སྟོན་པའི་བསྟན་བཅོས་ཡིན་པའི་ཕྱིར།

རྩ་ཤེར་བསྟན་པའི་ཟབ་པའི་དོན་གསལ་བར་བསྟན་པས་དེ་ལ་འཇུག་པའི་འགྲེལ་པར་འགྱུར་མོད། རྒྱ་ཆེ་བའི་དོན་དངོས་སུ་མ་བསྟན་པ་ཁ་བསྐངས་ནས་བསྟན་པས་དེའི་སྒོ་ནས་དེ་ལ་འཇུག་པའི་འགྲེལ་པར་འགལ་ལོ་སྙམ་ན། ཁ་བསྐངས་འགྲེལ་པར་འགྲོ་བ་མི་འགལ་བ་ནི། ལུང་ཕྲན་ཚེགས་སོ་སོར་ཐར་པའི་（༢བ）འགྲེལ་པར་བཤད་པ་བཞིན་ནོ། །ཞེས་བླ་མ་དམ་པ་གསུང་ངོ༌༑ ༑འཇུག་ཚུལ་ཛཱ་ཡ་ཨ་ནན་ཏས་རྩ་ཤེར་ཀུན་རྫོབ་དང་དོན་དམ་པའི་རང་བཞིན་རྒྱས་པར་མ་བསྟན་པ་འདིར་རྒྱས་པར་བསྟན་པའི་ཕྱིར་རོ། །ཞེས་དཔེ་ཁ་ཅིག་ལས་འབྱུང་བས་ཊཱིཀྐར་དགག་པ་མཛད་ལ། ཁ་ཅིག་ཏུ་དགག་སྒྲ་དེ་མི་འདུག་པས་དཔེ་ལའང་སྣ་ཚོགས་སྣང་ངོ༌། །བདེན་གཉིས་ཀྱི་གཞི་ལྡོག་ལ་བཤད་ནས་རྩ་ཤེར་ཀུན་རྫོབ་ཡང་མི་རྒྱས་དོན་དམ་ཡང་མི་རྒྱས་ཞེས་པ་འགྲེལ་བཤད་ཀྱི་དོན་ཡིན་ན་ནི་ཧ་ཅང་ཡང་རགས་པའི་ནོར་པར་འདུག་ལ། བདེན་གཉིས་ཀྱི་རང་ལྡོག་ནས་བཤད་ན་རྩ་ཤེ་ལས་འཇུག་པ་རྒྱས་ཞེས་བཤད་པར་ནུས་མོད་ཀྱང༌༑ དེ་འདྲའི་སྒོ་ནས་འཇུག་ཚུལ་འཆད་པ་ལས་གོང་དུ་བཤད་པའི་འཇུག་ཚུལ་དེ་གཞུང་སྤྱིའི་འཆད་ཚུལ་དང་བསྟུན་ན་ཆེས་ལེགས་པར་སྣང་ངོ༌། ། ཀ༢ གཞུང་དོན་དངོས་བཤད་པ་ལས། ཁ༡ བཤད་པ་ལ་འཇུག་པའི་བྱ་བ། གཉིས་པ་ལ་གསུམ། བཤད་པ་ལ་འཇུག་པའི་བྱ་བ། བཤད་པ་ཉིད་ཉེ་བར་དགོད་པ། བཤད་པ་མཐར་ཕྱིན་པའི་བྱ་བའོ། །དང་པོ་ལ་གཉིས། བསྟོད་པར་འོས་པའི་རྒྱུ་མཚན་བསྟན་ཏེ་སྙིང་རྗེ་ཆེན་པོ་ལ་བསྟོད་པར་བསྟན་པ་དང༌། སྙིང་རྗེ་ཆེན་པོའི་ངོ་བོའི་ཁྱད་པར་བསྟན་ཏེ་ཕྱག་འཚལ་བའོ། །དང་པོ་ལ་གཉིས། སྤྱིའི་མཚམས་སྦྱར་བ་དང༌། །སོ་སོའི་དོན་བཤད་པའོ། །འདི་ལ་གཉིས། སྤྱིར་ཆོས་གསུམ་ལེགས་ཚོགས་ཀུན་གྱི་རྒྱུའི་གཙོ་བོར་བསྟན་པ་དང༌། བྱེ་བྲག་ཏུ་སྙིང་རྗེ་ཉིད་ཀྱིས་རྒྱུ་གཞན་གཉིས་ཀྱིའང་རྩ་བ་བྱས་ཏེ། མཐར་ཐུག་གི་ལེགས་པ་སྐྱེད་པས་བསྟོད་འོས་སུ་བསྟན་པའོ། །དང་པོ་ལ་གཉིས། བྱང་སེམས་བྱང་ཆུབ་གསུམ་གྱི་རྒྱུའི་གཙོ་བོར་བསྟན་པ་དང༌།

ཆོས་གསུམ་བྱང་སེམས་ཀྱི་རྒྱུའི་གཙོ་བོར་བསྟན་པའོ། །དང་པོ་ལ་གཉིས། ཉན་རང་གཉིས་ཐུབ་དབང་ལས་སྐྱེས་པར་བསྟན་པ་དང༌། ཐུབ་དབང་བྱང་སེམས་ལས་སྐྱེས་པར་བསྟན་པའོ། །དང་པོ་ལ་གཉིས། རྒྱས་པར་བཤད་པ་དང༌། མཇུག་བསྡུ་བའོ། །དང་པོ་ལ་གཉིས། ཐུབ་དབང་ངོས་བཟུང་སྟེ་སྒྲ་བཤད་པ་དང༌། ཉན་རང་གཉིས་དེ་ལས་སྐྱེས་པར་བསྟན་པའོ། །འདི་ལ་གཉིས། ཇི་ལྟར་སྐྱེས་པའི་ཚུལ་བཤད་པ་དང༌། ཉན་རང་གཉིས་ངོས་བཟུང་སྟེ་སྒྲ་བཤད་པའོ། །དང་པོ་ལ་གཉིས། དངོས་ཀྱི་དོན་དང༌༑ རང་རྒྱལ་སྐྱེས་ཚུལ་ལ་རྩོད་པ་སྤང་བའོ། །འདི་ལ་གཉིས། མཐོང་ཆོས་ལ་བྱང་ཆུབ་མེད་ཀྱང་སངས་རྒྱས་ལས་ཐོབ་པ་མི་འགལ་བ་དང༌། དེའི་ཤེས་བྱེད་དོ། །（༣ན）འདི་ལ་གཉིས། སངས་རྒྱས་ཀྱི་གསུང་ལ་བརྟེན་ནས་བྱང་ཆུབ་ཐོབ་པའི་ཤེས་བྱེད་དང༌། མཐོང་ཆོས་ལ་བྱང་ཆུབ་མི་ཐོབ་པའི་ཤེས་བྱེད་དོ། ། འདི་དག་གིས་ནི་སྐབས་འདིའི་ཉན་རང་གཉིས་དགྲ་བཅོམ་ཡིན་པ་ཐོན་པས། ཁ་ཅིག་ཉན་རང་སྤྱི་ལ་བྱེད་པ་ནི་མིན་ནོ། །གཉིས་པ་ལ་གཉིས། ཉན་ཐོས་ལ་སྒྲ་འཇུག་པའི་རྒྱུ་མཚན་དང༌། རང་རྒྱལ་ལ་སྒྲ་འཇུག་པའི་རྒྱུ་མཚན་ནོ། །དང་པོ་ལ་གཉིས༑ ཉན་ཐོས་ཀྱི་སྒྲ་འཇུག་ཚུལ་བཤད་པ་དང༌། ཐོས་སྒྲོག་གི་སྒྲ་འཇུག་ཚུལ་བཤད་པའོ། །འདིར་འགྲེལ་པའི་འགྱུར་གཉིས་ཀར་དུ་པད་དཀར་དྲངས་པར། ཉན་ཐོས་གྱུར་ཅེས་དང༌། ཉན་ཐོས་འདྲ། ཞེས་འབྱུང་ཡང༌། པད་དཀར་ཉིད་ཡེ་ཤེས་སྡེས་བསྒྱུར་པ་ན། སྒྲོག་གྱུར་ཏེ། ཞེས་དང༌། སྒྲོག་པ་མི་བཟད་འདྲ། ཞེས་འབྱུང་ལ། འགྲེལ་པར་ཐོས་ཞེས་པའི་དོན་ཡང་བཤད་པས། ཐོས་སྒྲོག་གི་སྒྲ་བཤད་བྱེད་པ་བདེའོ། །འདིར་ཁ་ཅིག་ལུང་འདི་ནི་བྱང་སེམས་ཀྱི་སྤྱོད་པ་ལ་ཚུལ་བཞིན་སློབ་པར་མི་ནུས་པའི་བྱང་སེམས་འགའ་ཞིག་སྨྲེ་སྔགས་ཀྱི་ཚིག་ཡིན་ཞེས་གསུང་ཡང་མིན་ཏེ། འདི་ནི་པད་དཀར་དུ། ཤ་རིའི་བུ་རྫོགས་བྱང་དུ་མཐར་ཐུག་ཐེག་གསུམ་བསྟན་པ་དྲང་དོན་དང༌། ཐེག་གཅིག་ངེས་དོན་དུ་བསྟན་པ་སྟེ། ཉན་ཐོས་འདུས་པ་དེ་དག་ཀྱང་སངས་རྒྱས་སུ་འགྱུར་བར་གསུངས་པ་ན།

འོད་སྲུངས་ཆེན་པོས་སྟོན་པ་ལ་ཞུས་པའི་ཚིགས་སུ་བཅད་པ་ཤིན་ཏུ་སྤྲོ་བའི་གཏམ་སྟེ། རྒྱ་ཆེན་ཟག་ལ་མ་མཆིས་དེ་རིང་ཐོབ། །མགོན་པོ་དེ་རིང་བདག་ཅག་སྒྲོག་གྱུར་ཏེ། ། བྱང་ཆུབ་དམ་པ་ཡང་དག་བསྒྲགས་པར་བགྱི། །བྱང་ཆུབ་པ་ཡི་སྒྲ་ཡང་རབ་ཏུ་བརྗོད༑ ༑དེ་བས་བདག་ཅག་སྒྲོག་པ་མི་བཟད་འདྲ། །མགོན་པོ་དིང་ནི་བདག་ཅག་འོས་གྱུར་ཏེ། །ལྷ་དང་བཅས་པའི་འཇིག་རྟེན་བདུད་དང་བཅས། །ཚངས་པར་བཅས་པའི་སེམས་ཅན་ཐམས་ཅད་ཀྱིས། །བདག་ཅག་ཤིན་ཏུ་མཆོད་པར་འོས་པ་ལགས། །ཞེས་གསུངས་པའི་ཕྱིར་རོ། །དེས་ན་ལུང་དོན་ནི། དེའི་གོང་ཙམ་དུ། སངས་རྒྱས་མཛོད་འདི་རྣམས་ནི་རབ་སྦྱིན་ཅིང༌། །རྒྱལ་བའི་ཡེ་ཤེས་རབ་ཏུ་བཤད་མོད་ཀྱི། །རྒྱལ་བའི་ཡེ་ཤེས་འདི་ནི་དོན་མི་གཉེར། །བདག་ཉིད་མྱ་ངན་ལས་ཀྱང་འདའ་བར་རྟོག །ཅེས་དང༌། བདག་ལ་འཇིག་རྟེན་མགོན་པོས་བཀའ་བསྩལ་པ། མཆོག་རབ་བྱང་ཆུབ་ལ་ནི་སུ་ཞུགས་（༣བ）རྣམས། །ལམ་གང་བསྒོམས་པས་སངས་རྒྱས་འགྱུར་བ་ཡི། །བླ་མེད་ལམ་ནི་དེ་ལ་འོད་སྲུངས་ཤོད༑ ༑དེ་ཕྱིར་བདེ་བར་གཤེགས་པས་བཀའ་བསྩལ་ནས། །བྱང་ཆུབ་སེམས་དཔའ་སྟོབས་ཆེན་མང་པོ་ལ། །རྒྱུད་དང་དཔེ་ཡང་བྱེ་བ་ཁྲག་ཁྲིག་གིས། །བདག་ཅག་གིས་ཀྱང་བླ་མེད་ལམ་བསྟན་ཏོ། །ཞེས་པ་གཉིས་ཀྱིས་ཐེག་པ་ཆེན་པོའི་ལམ་དང་འབྲས་བུ་ཐོས་ནས་སྒྲོག་པ་དང༌། སངས་རྒྱས་ཡེ་ཤེས་བླ་ན་མེད་པ་ལ།། བདག་ཅག་ཡུན་རིང་དུས་ནས་མི་རེ་ཞིང༌། །བདག་ཅག་ནམ་ཡང་འདི་ལ་མ་སྨོན་ཏེ༑ ༑རྒྱལ་བས་འདི་ནི་དམ་པའི་མཐར་གསུངས་སོ། །ཞེས་རྒྱལ་བས་དེ་དག་ཉན་ཐོས་ཀྱི་བྱང་ཆུབ་ཏུ་མཐར་ཐུག་པར་འགྱུར་བར་གསུངས་པས་དེ་དག་སངས་རྒྱས་ཀྱི་ཆོས་ལ་དོན་གཉེར་གྱི་འདོད་པ་མ་བྱུང་ཡང་དེ་རིང་ནས་ནི་དེ་དག་སངས་རྒྱས་སུ་འགྱུར་བར་གསུངས་པས་སངས་རྒྱས་ཀྱི་ཆོས་འཐོབ་པའི་དགའ་བ་དང་བཅས་ཤིང་སངས་རྒྱས་ཀྱི་ཆོས་འདོད་པ་དང་བཅས་པས་ཐོས་སྒྲོག་པར་མི་འགྱུར་གྱི། ཐེག་ཆེན་རྒྱུ་འབྲས་ཐོས་ནས་སྒྲོག་པར་བྱེད་པས་ཐོས་སྒྲོག་པ་དང་འདྲ༑

ཞེས་པའོ། །འོ་ན་བྱང་སེམས་རྣམས་ཀྱང་ཐེག་ཆེན་རྒྱུ་འབྲས་ཐོས་ནས་སྒྲོག་པར་བྱེད་པའི་ཕྱིར་ཐོས་སྒྲོག་པར་འགྱུར་རོ་སྙམ་ན། འགྲེལ་པའི་དོན་ནི༑ བྱང་ཆུབ་སེམས་དཔའ་རྣམས་ཀྱང་དེ་དག་ཐོས་ནས་སྒྲོག་པར་བྱེད་པ་དེ་ལྟར་ཡིན་མོད་ཀྱི། དེ་ལྟ་ནའང་ཐོས་སྒྲོག་པའི་དོན་ནི་དེ་དག་ཐོས་ནས་སྒྲོག་པར་བྱེད་པ་ཉིད་ཡིན་གྱི་རྗེས་སུ་མཐུན་པ་ཙམ་ཡང་མི་སྒྲུབ་པ་གང་ཡིན་པ་དེ་དག་ཐོས་སྒྲོག་པ་ཡིན་པས་བྱང་ཆུབ་སེམས་དཔའ་རྣམས་ལ་ཐོས་སྒྲོག་པར་ཐལ་བའི་སྐྱོན་དུ་མི་འགྱུར་རོ། །ཉན་ཐོས་ཡིན་པས་ཞེས་པ་ནི་འགྱུར་ཁྱད་དོ། །གཉིས་པ་རང་རྒྱལ་གྱི་སྒྲ་འཇུག་པའི་རྒྱུ་མཚན་ལ་གཉིས། དེ་ཉིད་རྟོགས་པ་འབྲིང་དུ་བཤད་པའི་ཚུལ་དང༌། རང་རྒྱལ་དུ་བཤད་པའི་ཚུལ་ལོ། །དང་པོ་ནི། སངས་རྒྱས་ཀྱི་དེ་ཉིད་ཅེས་པའི་སྐད་དོད་ལ་ཏ་ཏྭ་བུདྡྷ་ཞེས་པ་ཡོད་ལ། དེའི་ཏ་ཏྭ་ནི་དེ་ཉིད་ལ་བསྒྱུར་རྒྱུ་ཡིན་ལ། བུདྡྷ་སྤྱིར་དུ་མ་ལ་འཇུག་པས་སངས་རྒྱས་ལ་ཡང་བསྒྱུར་ས་ཡོད་ཀྱང་སྐབས་འདིར་ཁོང་དུ་ཆུད་པའམ་རྟོགས་པ་ལ་བསྒྱུར་རྒྱུ་ཡིན་ནོ༑ ༑དེས་ན་རྩ་བའི་རྟོགས་པའི་སྒྲ་འདིའི་དོན་དེ་ཉིད་རྟོགས་པ་ནི་ཉན་ཐོས་དང་རང་སངས་རྒྱས་དང་བླ་ན་མེད་པ་ཡང་དག་པར་རྫོགས་པའི་（༤ན）སངས་རྒྱས་གསུམ་ཆར་ལ་ཡང་འཇུག་སྟེ། དེས་ན་སྐབས་འདིར་དེ་ཉིད་རྟོགས་པའི་སྒྲས་རང་སངས་རྒྱས་དག་བསྙད་དོ། །སྐབས་འདིར་སྐད་དོད་ལ་བུདྡྷ་ཡོད་པས་དེ་སངས་རྒྱས་ལ་འཇུག་པས་སངས་རྒྱས་སུ་བསྒྱུར་རྒྱུའོ་སྙམ་ན། སྒྲ་དེ་ནི་གཉིད་སད་པ་དང་པད་འདབ་རྒྱས་པ་ལའང་འཇུག་པས་དེ་དག་ཏུ་བསྒྱུར་དགོས་པར་ཡང་འགྱུར་རོ། །དེས་ན་རྩ་བར་ཉན་ཐོས་སངས་རྒྱས་འབྲིང་ཞེས་པ་ཡང༌། ཉན་ཐོས་དེ་རྟོགས་འབྲིང་ཞེས་པར་བསྒྱུར་རྒྱུ་ཡིན་ནོ། །ཊཱིཀ་བྱེད་དག་གིས་སངས་རྒྱས་ལ་ཆེ་འབྲིང་ཆུང་གསུམ་དུ་བྱེད་པ་དང་སངས་རྒྱས་ཀྱི་སྒྲ་སོར་བཞག་ནས་འབྲུ་ནོན་བྱེད་པ་ནི་མིན་ནོ། །འབྲིང་གི་དོན་ནི།

དེ་དག་ནི་ཞེས་སོགས་ཏེ་སླའོ། །གཉིས་པ་ཐུབ་དབང་བྱང་སེམས་ལས་སྐྱེས་པར་བསྟན་པ་ལ་གསུམ། མཚམས་སྦྱར། རྩ་བ། འགྲེལ་པའོ། །འདི་ལ་གཉིས་རྒྱས་པར་བཤད་པ་དང༌། དོན་བསྡུའོ། །དང་པོ་ལ་གཉིས། རིགས་པ་དང༌། ལུང་ངོ༌། །དངཔོ་ལ་གཉིས། དོགས་པ་སྤངས་ཏེ་བྱང་སེམས་གཉིས་ཀྱིས་ཉེར་ལེན་དང་ལྷན་ཅིག་བྱེད་རྐྱེན་བྱས་ཚུལ་དང༌། དེས་ན་སངས་རྒྱས་བྱང་སེམས་ལས་སྐྱེས་པར་བསྟན་པའོ། ། དང་པོ་ལ་གཉིས། དོགས་པ་དགོད། ལན་གདབ་པའོ། །འདིར་འགྲེལ་པའི་དོན་ནི༑ བྱང་སེམས་ལ་རྒྱལ་བའི་སྲས་ཞེས་བརྗོད་པ་ནི་བདེན་མོད་ཀྱི་འོན་ཀྱང་རྒྱུ་བྱེད་ཚུལ་གཉིས་ཀྱི་སྒོ་ནས་བྱང་ཆུབ་སེམས་དཔའ་དག་སྟེ་གཉིས་སངས་རྒྱས་བཅོམ་ལྡན་འདས་རྣམས་ཀྱི་རྒྱུར་འགྱུར་ཏེ། ཞེས་ཉེར་ལེན་དང་ལྷན་ཅིག་བྱེད་རྐྱེན་དུ་འགྱུར་ཚུལ་སོ་སོར་སྦྱར་རོ། །དེས་ན་རྒྱལ་སྲས་སུ་བཞག་པ་དང་རྒྱལ་བའི་རྒྱུར་བཞག་པ་གཉིས་གཞི་ཐ་དད་ཡིན་པས་དོགས་པའི་སྐྱོན་མེད་ཅེས་ལན་བཏབ་བོ། །ནག་ཚོས་གནས་སྐབས་ཀྱི་ཁྱད་པར་དང༌། ཡང་དག་པར་སྐུལ་བར་བྱེད་པས་སོ། །ཞེས་དང༌། དེ་བཞིན་གཤེགས་པ་རྣམས་བྱང་ཆུབ་ཀྱི་སེམས་དང་པོར་གྱུར་པ་ཉིད་ལ་ཡང་དག་པར་བསྐུལ་བ་འབྱུང་བ་ཡིན་ནོ། །ཞེས་སོ། །དེ་ཉིད་ཀྱི་ཕྱིར་འབྲས་བུའི་མཐར་ཐུག་པ་ནི་གཙོ་བོའི་རྒྱུ་ལ་ལྟོས་པ་ཡིན་པས་དེ་བཞིན་གཤེགས་པ་ནི་བྱང་ཆུབ་སེམས་དཔའ་ལས་འབྱུང་བ་ཡིན་པར་བསྟན་ཏོ། །ཞེས་འབྱུང་བས་དེའི་ཕྱིར་ཅེས་པའི་དོན་ནི། རྒྱུ་གཉིས་ལས་སྐྱེས་ཚུལ་བཤད་པ་དེ་ཉིད་ཀྱི་ཕྱིར་འབྲས་བུ་མཐར་ཐུག་པ་སངས་རྒྱས་ནི་རྒྱུའི་གཙོ་བོར་གྱུར་（༤བ）པ་ཉེར་ལེན་ལ་ལྟོས་ནས་དེ་བཞིན་གཤེགས་པ་རྣམས་བྱང་སེམས་ལས་འཁྲུངས་པར་བསྟན་ཅེས་པའོ། །གཉིས་པ་ལུང་ལ་གཉིས། གང་ལ་དགོངས་ཏེ་གང་གི་དོན་དུ་གསུངས་པའི་ཚུལ་དང༌། དེ་ལྟར་གསུངས་པའི་ལུང་དྲང་བའོ། །དང་པོ་ནི་བཤད་མ་ཐག་པ་དེ་ཉིད་ཀྱི་ཕྱིར་བྱང་སེམས་ནི་སངས་རྒྱས་ཀྱི་རྒྱུ་ཕུན་སུམ་ཚོགས་པ་ཆེས་བརླིང་བ་སྟེ་གཙོ་བོ་ཡིན་པའི་ཕྱིར་ལ་སྟེ་ཡིན་པའི་ཕྱིར་དང་སངས་རྒྱས་ཀྱི་རྒྱུ་བྱེད་པའི་སྒོ་ནས་རྒྱུ་ལ་མཆོད་པ་སྟེ་བསྔགས་པ་བརྗོད་པས་ཀྱང་འབྲས་བུ་སངས་རྒྱས་ལ་མཆོད་པ་སྟེ་བསྔགས་པར་འགྱུར་བ་དོན་གྱིས་འཕངས་པར་འགྱུར་བའི་རྒྱུ་མཚན་གཉིས་ལ་དགོངས་ཏེ།

སངས་རྒྱས་བཅོམ་ལྡན་འདས་དེ་དག་གིས་བྱང་ཆུབ་སེམས་དཔའ་རྣམས་ལ་བསྔགས་པ་མཛད་པ་ཡིན་ནོ། །ནག་ཚོས་དེའི་ཕྱིར་རྒྱུ་ཕུན་སུམ་ཚོགས་པ་ཉིད་གཙོ་བོ་ཡིན་ཏེ། ཞེས་འབྱུང་ངོ༌། །དགོས་པ་ནི། སྨན་གྱི་ལྗོན་ཤིང་ཆེན་པོ་འབྲས་བུ་ཕན་པར་ངེས་པ་དཔག་ཏུ་མེད་པ་སྟེར་བའི་མྱུ་གུ་ལ་སོགས་པ་ནི་གསར་དུ་མཐོང་ཞིང་ལོ་མ་འཇམ་པོའི་གནས་སྐབས་སུ་གྱུར་པ་ནི་འབྲས་བུ་ཕུན་ཚོགས་དེའི་རྒྱུའི་གཙོ་བོ་ཡིན་པས་བསྒྲིམས་ཏེ་གཅེས་སྤྲས་སུ་བྱེད་དགོས་པ་ལྟར། བྱང་སེམས་ཀྱང་སངས་རྒྱས་ཀྱི་རྒྱུའི་གཙོ་བོ་ཡིན་པས་བསྒྲིམས་ཏེ་ཡོངས་སུ་བསྐྱང་བར་བྱ་བ་ཉིད་དུ་བསྟན་པར་བྱ་ཞིང་ཁྱད་པར་དུ་བསྔགས་པ་མཛད་པའི་དུས་དེར་འཁོར་དུ་ཉེ་བར་གྱུར་ཅིང་ཐེག་པ་གསུམ་ལ་བཀོད་པའི་སེམས་ཅན་གྱི་ཕུང་པོ་ཐེག་པ་ཆེན་པོ་ཉིད་ལ་ངེས་པར་སྦྱར་བར་བྱ་བའི་ཕྱིར་རོ།། ནག་ཚོས། མྱུ་གུ་མཉེན་པོ་བྱུང་མ་ཐག་གི་ཞེས་འབྱུང་བ་དང་དོན་ཅིག་པས། མཐོང་ཞིང་ཞེས་འགྱུར་གསར་ཁ་ཅིག་ཏུ་འབྱུང་བ་བདེའོ། །ཊཱིཀྐར་དགོས་པ་བཞི་མཛད་པ་ནི་གོ་སླའོ། །གཉིས་པ་ནི། མདོ་དེ་གསུངས་པའི་དུས་དེར་བྱང་སེམས་ལ་བསྔགས་པ་ཆེར་མཛད་ཅིང་སངས་རྒྱས་ལ་མ་མཛད་པ་འོད་སྲུངས་ཀྱིས་དེའི་རྒྱུ་མཚན་ཞུས་པའི་ལན་དུ་དཔེ་དོན་སྦྱར་ཏེ་ལན་དེ་གསུངས་སོ། །དེའང་དེ་དུས་ལ་དགོངས་ཀྱི་སྤྱིར་སངས་རྒྱས་ལ་བསྔགས་པ་མ་མཛད་པ་མིན་ནོ། །ང་ལ་རབ་ཏུ་དད་པས་ཞེས་པས་སངས་རྒྱས་བྱེ་བྲག་པ་གསུངས་ཀྱང་དེས་མཚོན་ཏེ་སངས་རྒྱས་སྤྱི་བཟུང་ངོ༌། །དེ་ལྟར་ན་དེ་བཞིན་གཤེགས་པ་ལ་དད་པ་དག་གིས་བྱང་སེམས་ལ་ཕྱག་བྱའི（༥ན）དེ་བཞིན་གཤེགས་པ་ལ་མ་ཡིན་ནོ་ཞེས་པར་འགྱུར་ལ༑ དེ་ལྟར་སྦྱར་ན་སྨན་གྱི་མྱུ་གུ་ལ་གཅེས་སྤྲས་སུ་བྱེད་པ་དང༌། དེ་ལ་བསྔགས་པས་ཀྱང་ལྗོན་ཤིང་བསྔགས་པའི་གནས་སུ་འཕངས་པ་དཔེར་བྱས་ནས་བྱང་སེམས་ལ་གཅེས་སྤྲས་སུ་བྱེད་པ་དང༌། དེ་ལ་བསྔགས་པས་སངས་རྒྱས་ལ་བསྔགས་པ་དོན་གྱིས་བྱས་པར་དགོངས་ཞེས་པའི་དཔེ་དོན་ལུང་དོན་དུ་འགྲིག་པར་འགྱུར་རོ།

།ཡང་ན་བྱང་སེམས་ནི་སངས་རྒྱས་ཀྱི་རྒྱུའི་གཙོ་བོ་ཡིན་པ་དེ་ཉིད་ཀྱི་ཕྱིར་བྱང་སེམས་ནི་སངས་རྒྱས་ཀྱི་རྒྱུ་ཕུན་སུམ་ཚོགས་པ་ཆེས་བརླིང་བ་ཡིན་པའི་ཕྱིར་ལ་སྟེ་ཡིན་པའི་རྒྱུ་མཚན་གྱིས་བྱང་སེམས་ལ་བསྔགས་པ་མཛད་ལ། དེ་ལྟར་སངས་རྒྱས་ཀྱི་རྒྱུ་བྱེད་པའི་སྒོ་ནས་རྒྱུ་བྱང་སེམས་ལ་མཆོད་པ་བརྗོད་པས་ཀྱང་འབྲས་བུ་སངས་རྒྱས་ལ་མཆོད་པ་དོན་གྱིས་འཕངས་པར་དགོངས་ཏེ། སངས་རྒྱས་བཅོམ་ལྡན་འདས་དེ་དག་གིས་བྱང་སེམས་རྣམས་ལ་བསྔགས་པ་མཛད་པ་ཡིན་ནོ། །ཞེས་ཚིག་སྦྱར་རོ། །དགོས་པ་ནི་གཉིས་པོ་དེའི་ཕྱིར་རོ། ། དེའང་དགོས་པ་སྔ་མ་ནི་བྱང་ཆུབ་ཀྱི་སེམས་སྐྱེས་ཟིན་མི་ཉམས་པའི་ཆེད་དང༌། ཕྱི་མ་ནི་མ་སྐྱེས་པ་བསྐྱེད་པར་བྱ་བའི་ཕྱིར་རོ། །ཞེས་བྱའོ། །གཉིས་པ་ཆོས་གསུམ་བྱང་སེམས་ཀྱི་རྒྱུའི་གཙོ་བོར་བསྟན་པ་ལ་གསུམ། མཚམས་སྦྱར། རྩ་བ་དང༌། འགྲེལ་པའོ། །འདི་ལ་གཉིས་ཆོས་གསུམ་ངོས་བཟུང་བ་དང༌། དེ་བྱང་སེམས་ཀྱི་གཙོ་བོའི་རྒྱུར་བསྟན་པའོ། །དང་པོ་ལ་གཉིས། ཆོས་གཉིས་ངོས་བཟུང་བ་དང༌། བྱང་ཆུབ་ཀྱི་སེམས་ངོས་བཟུང་བའོ། །འདི་ལ་ཊཱིཀྐར། མདོ་འདིར་སེམས་བསྐྱེད་ཀྱི་ཆེད་དུ་བྱ་བའི་ཕྱོགས་གཅིག་ལ་དམིགས་པ་ཙམ་ལས་མ་བསྟན་ཅིང༌། ཐོབ་བྱ་ལ་དམིགས་པ་ན་འོག་གི་འགྲེལ་པས་ཁ་བསྐངས་ནས་འཆད་དེ། དེའང་གང་ཕྱིར་བརྩེ་ཉིད་ཅེས་པའི་སྐབས་སུ་སྙིང་རྗེ་ལ་བརྟེན་ནས་བྱང་ཆུབ་ཀྱི་སེམས་སྐྱེ་བར་སྟོན་པའི་སྐབས་སུ། བདག་གིས་འཇིག་རྟེན་འདི་མཐའ་དག་ཅེས་སོགས་དང༌། འགྲོ་བ་གཡོ་བ་ཅེས་པར་སྙིང་རྗེའི་ངོ་བོ་འཆད་པ་ན༑ དམ་པའི་ཆོས་ཀྱི་ཞེས་སོགས་ཀྱིས་ཐོབ་བྱ་ལ་དམིགས་པ་བསྟན་ཅེས་གསུང་ངོ༌༑ ༑ཊཱིཀྐའི་ཡང་འགྲེལ་པར་ཞེས་པ་དང༌། སྐབས་སུ་ཞེས་པ་གཉིས་ལ་དིང་སང་ནི་ཡིག་ནོར་རྒྱུད་པ་འབའ་ཞིག་ཏུ་འདུག་གོ །འོན་ཀྱང་འདི་ལྟར་ཡང་སྦྱར་རུང་སྟེ། བྱང་ཆུབ་ཀྱི་སེམས་ནི་འཕགས་པ་ཆོས་ཀུན་འགྲོ་བའི་མདོ་ལས་ཇི་སྐད་བསྟན་པ་བཞིན་ནོ།

།ཞེས་སྦྱར་རོ།

།（༥བ）དེ་ལྟར་བསྟན་ན་བྱང་ཆུབ་སེམས་དཔའ་བྱང་ཆུབ་ཀྱི་སེམས་ལས་ཆེད་དུ་བྱ་བ་ལ་དམིགས་པའི་སེམས་ནི། ཆོས་ཐམས་ཅད་ཁོང་དུ་ཆུད་པར་བགྱིའོ། །ཇི་ལྟར་ཞེ་ན། ཆོས་ཐམས་ཅད་ནི་ཆོས་ཀྱི་དབྱིངས་བདེན་སྟོང་གི་སྐབས་སུ་མཉམ་པའོ། །དང་སྒྲ་ནི་དུ་མ་ལ་འཇུག་པས་འདིར་སྐབས་དང་སྦྱར་རོ། །ཡང་ན་ཆོས་དབྱིངས་ཀྱི་ངོ་བོ་བདེན་པ་བཀག་ཙམ་ཡིན་པ་དང་མཉམ་པ་སྟེ་འདྲའོ་ཞེས་སྦྱར་རོ། །རྒྱུ་མཚན་ནི། འདུས་བྱས་ཀྱི་ཆོས་རྣམས་ནི་རྒྱུ་རྐྱེན་ལས་གློ་བུར་དུ་སྔར་མེད་གསར་དུ་བྱུང་ཞིང༌། བྱུང་བའི་འོག་ཏུ་སྐད་ཅིག་མ་གཅིག་ཙམ་དུའང་མི་གནས་པ་དང༌། སྤྱིར་ཆོས་ཐམས་ཅད་ནི་ཐ་སྙད་དུ་ཤེས་པར་བགྱི་བ་ཙམ་དང༌། དོན་དམ་པར་ཤེས་པ་པོས་སྟོང་པའི་ཕྱིར་ཡོངས་སུ་ཤེས་པར་བགྱི་བ་ཙམ་དུ་བས་པ་སྟེ་ཟད་ན། དེ་ལྟ་བུའི་ཆོས་ཉིད་འདི་ལྟ་བུ་འདིའོ༑ ༑ནག་ཚོས། ཆོས་ཐམས་ཅད་ནི་ཡོངས་སུ་ཤེས་པར་བྱ་བ་མ་ཡིན་པ་སྟེ། ཤེས་པར་བྱ་བ་ཙམ་གྱི་ཕྱིར་དང༌། ཤེས་པ་པོས་སྟོང་པའི་ཕྱིར་རོ། །དེ་ལྟ་བུའི་ཆོས་ཉིད། ཅེས་འབྱུང་ངོ༌། །སུས་ཁོང་དུ་ཆུད་པར་བགྱི་ན། སྡུག་བསྔལ་ཅན་གྱི་སེམས་ཅན་ལ་འདི་རྣམས་ཀྱིས་ཁོང་དུ་ཆུད་པར་བྱའོ་སྙམ་ནས་བྱང་ཆུབ་སེམས་དཔའ་ལ་སེམས་གང་སྐྱེ་བ་འདི་ནི་བྱང་ཆུབ་སེམས་དཔའི་བྱང་ཆུབ་ཀྱི་སེམས་ཞེས་བགྱིའོ། །སེམས་ཇི་ལྟ་བུ་སྐྱེ་བ་ཞེ་ན། སེམས་ཅན་ཐམས་ཅད་ལ་མངོན་མཐོ་ངེས་ལེགས་ཀྱི་སྒོ་ནས་གནས་སྐབས་དང་མཐར་ཐུག་ཏུ་ཕན་པ་དང་བདེ་བ་སྟེར་བའི་སེམས་དང༌། དེའི་དོན་དུ་རང་ཉིད་བླ་ན་མེད་པའི་གོ་འཕང་ལ་སྨོན་པའི་སེམས་དང༌། དེ་ཐོབ་པའི་ཆེད་དུ་བྱམས་པས་ཐམས་ཅད་ལ་མཉེན་པ་སྟེ་འཇམ་པའི་སེམས་དང༌། ནག་ཚོས་སྣུམ་པར་ཞེས་སོ། །སྙིང་རྗེ་ཆེན་པོས་གཞན་དོན་ལ་སྐྱོ་བས་མི་ལྡོག་པའི་སེམས་དང༌། དགའ་བས་གཞན་དོན་བྱས་པ་ལ་འགྱོད་པ་མ་མཆིས་པའི་སེམས་དང༌། བཏང་སྙོམས་ཀྱིས་སེམས་ཅན་ལ་ཉེ་རིང་གི་དྲི་མ་མ་མཆིས་པའི་སེམས་དང༌།

ཚད་མེད་བཞི་པོ་དེས་མཚོན་པའི་སྤྱོད་ཕྱོགས་ཐམས་ཅད་རྣམ་ཐར་སྒོ་གསུམ་གྱིས་ཟིན་པར་བྱས་ཏེ། ངོ་བོ་སྟོང་པ་ཉིད་དུ་རྟོགས་པ་ཉིད་ཀྱིས་ངོ་བོ་ལ་བདེན་ཞེན་གྱིས་མི་འགྱུར་བའི་སེམས་དང༌། རྒྱུའི་མཚན་མ་མ་མཆིས་པར་རྟོགས་པས་རྒྱུ་ལ་བདེན་（༦ན）པར་ཞེན་པས་སྒྲིབ་པ་མ་མཆིས་པའི་སེམས་དང༌། འབྲས་བུ་ལ་སྨོན་པ་མ་མཆིས་པར་རྟོགས་པས། འབྲས་བུ་ལ་བདེན་པར་མི་གནས་པའི་སེམས་སྐྱེའོ། །དེ་ལྟ་བུའི་སེམས་སྐྱེ་བའི་སེམས་དེ་ནི་བྱང་ཆུབ་སེམས་དཔའི་བྱང་ཆུབ་ཀྱི་སེམས་ཞེས་བགྱིའོ། །ཞེས་པ་སྟེ། མདོར་ན་སེམས་ཅན་ཐམས་ཅད་ཀྱིས་ཆོས་ཉིད་རྟོགས་ནས་བྱང་ཆུབ་ཐོབ་པའི་ཆེད་དུ། རང་ཉིད་འབྲས་བུ་སངས་རྒྱས་ཐོབ་པར་འདོད་པས་དེའི་རྒྱུ་ཚད་མེད་བཞིས་མཚོན་ནས་སྤྱོད་ཕྱོགས་ཐམས་ཅད་རྣམ་ཐར་སྒོ་གསུམ་གྱིས་ཟིན་པར་བྱས་ཏེ་སློབ་སྙམ་པའི་སེམས་ནི་བྱང་ཆུབ་ཀྱི་སེམས་ཡིན་ནོ། །ཞེས་སྦྱར་རོ། ཁ་ཅིག་གཉིས་མེད་བློ་ནི་གཟུང་འཛིན་གཉིས་སྣང་མེད་པའི་བློ་དང་སེམས་བསྐྱེད་དོན་དམ་སེམས་བསྐྱེད་ལ་མཛད་པ་ནི་འགྲེལ་པར་མདོ་དྲངས་ནས་སེམས་བསྐྱེད་ངོས་བཟུང་སར་ཆོས་ཉིད་རྟོགས་པ་ལ་བཤད་པར་བཟུང་ལ་དེ་འདྲའི་སེམས་བསྐྱེད་ནི་དོན་དམ་སེམས་བསྐྱེད་ལས་འོས་མེད་ཅིང་སེམས་བསྐྱེད་དེ་ལ་བྱས་པའི་ཚེ་གཉིས་སུ་མེད་བློ་ཡང་གཉིས་སྣང་མེད་པའི་བློ་ལ་བྱེད་པ་ལས་འོས་མེད་སྙམ་དུ་དགོངས་མོད། དེ་ནི་མི་འཐད་དེ། འདིའི་གཉིས་སུ་མེད་བློའི་ནང་དུ་ཐོག་མའི་རྒྱུའི་གཉིས་མེད་ཀྱི་ཤེས་རབ་འདོན་དགོས་པའི་ཕྱིར་ཏེ། འདིའི་ཤེས་རབ་ཀྱི་རྩ་བར་ཡང་སྙིང་རྗེ་བཤད་ལ། འདིའི་ཤེས་རབ་ཀྱི་རྒྱུར་སྙིང་རྗེ་འགྲོ་ཚུལ་ནི་ལས་དང་པོ་པའི་སྙིང་རྗེས་ཤེས་རབ་འདྲེན་ཚུལ་ལ་གང་ཕྱིར་བརྩེ་ཉིད་ཅེས་པ་བཤད་པའི་ཕྱིར་རོ། །གཉིས་སྣང་མེད་པའི་གཉིས་ཀྱང་གང་ལ་བྱེད། གཟུང་འཛིན་རྫས་གཞན་ལ་བྱེད་ན་གཞུང་འདིར་ཕྱི་དོན་བཤད་པ་དང་འགལ། གཉིས་སྣང་ལ་བྱེད་ན་དོན་དམ་སེམས་བསྐྱེད་དང་ཟློས་སོ།

ཁ་ཅིག་སྙིང་རྗེའི་སེམས་དང་ཞེས་སོགས་ལ། ལས་དང་པོ་བའི་རྒྱུད་ཀྱི་སྙིང་རྗེའི་སེམས་ཞེས་ཟེར་བ་ནི་འདིའི་འགྲེལ་པ་དང་ཊཱིཀྐར་སྐབས་འདིའི་སྙིང་རྗེ་འཆད་འགྱུར་ལ་བཤད་པ་དང་འགལ་ཞིང༌༑ འདིའི་སྙིང་རྗེའི་ནང་ན་བར་དང་ཐ་མར་གལ་ཆེ་བའི་ཆུ་དང་སྨིན་པ་ལྟ་བུའི་སྙིང་རྗེ་ཡོད་པའི་ཕྱིར་རོ། །གཉིས་པ་དེ་བྱང་སེམས་ཀྱི་རྒྱུའི་གཙོ་བོར་བསྟན་པ་ལ་གཉིས། དངོས་དང༌༑ ཤེས་བྱེད་ཀྱི་ལུང་ངོ༌། །གཉིས་པ་བྱེ་བྲག་ཏུ་སྙིང་རྗེ་ཉིད་ཀྱི་རྒྱུ་གཞན་གཉིས་ཀྱིའང་རྩ་བ་བྱས་ཏེ་མཐར་ཐུག་གི་ལེགས་པ་བསྐྱེད་པས་（༦བ）བསྟོད་འོས་སུ་བསྟན་པ་ལ་གསུམ། མཚམས་སྦྱར། རྩ་བ། འགྲེལ་པའོ། །འདི་ལ་གཉིས༑ ཐོག་མཐའ་བར་གསུམ་དུ་གཙོ་བོ་དཔེ་དོན་སྦྱར་ཏེ་སྤྱིར་བཤད་པ་དང༌། ཐོག་མཐའ་བར་གསུམ་དུ་གཙོ་བོ་སོ་སོར་ཕྱེ་སྟེ་བཤད་པའོ། །དང་པོའི་སྐབས་སུ། ནག་ཚོས། ཉེ་བར་མཁོ་བའི་གཙོ་བོ་ཉིད་ཡིན་པ་ལྟར་ཅེས་པ་བདེའོ། །གཉིས་པ་ལ་གཉིས། རྒྱུ་གཞན་གཉིས་ཀྱིའང་རྩ་བར་བསྟན་ནས་ཐོག་མར་གལ་ཆེ་བར་བསྟན་པ་དང༌། བར་དང་ཐ་མར་གལ་ཆེ་བའི་ཚུལ་བསྟན་པའོ། །དང་པོ་ལ་གཉིས༑ དངོས་ཀྱི་དོན་དང་དེའི་ཤེས་བྱེད་ཀྱི་ལུང་ངོ༌། །དང་པོ་ལ་གཉིས། རྩ་བ་བྱེད་ཚུལ་སོ་སོར་བཤད་པ་དང༌། དེས་ན་ཐོག་མར་གལ་ཆེ་བའི་རྒྱུར་བསྟན་པའོ༑ ༑དང་པོ་ལ་གཉིས། སེམས་བསྐྱེད་ཀྱི་རྒྱུ་བྱེད་ཚུལ་དང༌། ཤེས་རབ་ཀྱི་རྒྱུ་བྱེད་ཚུལ་ལོ། །དང་པོའི་སྐབས་སུ། ཡོངས་སུ་བསྐྱབ་པར་བྱ་བའི་ཕྱིར་རང་ཉིད་སངས་རྒྱས་ཏེ་གདོན་མི་ཟ་བར་བདག་གིས་ཞེས་སྦྱར་ན་བདེའོ། །ནག་ཚོས། དེའི་ཕྱིར་སངས་རྒྱས་ཀྱི་ཆོས་ཐམས་ཅད་ནི་སྙིང་རྗེའི་རྩ་བ་ཅན་ཡིན་ནོ་ཞེས་བྱ་བའོ༑ ༑ཞེས་འབྱུང་ངོ༌། །གཉིས་པ་ལ་གཉིས། བར་དུ་གལ་ཆེ་ཚུལ་དང༌། ཐ་མར་གལ་ཆེ་ཚུལ་ལོ། །དང་པོའི་སྐབས་སུ། ནག་ཚོས། འབྲས་བུ་ཡངས་པའི་ཚོགས་འབྱུང་བར་མི་འགྱུར་ཏེ། ཉན་ཐོས་དང༌། ཞེས་འབྱུང་ངོ༌། །རྒྱལ་བའི་ལོ་ཏོག འགའ་ཞིག་སངས་རྒྱས་དང༌།

པ་ཚབ། སྐྱབས་འགྲོ་ཁྱད་པར་ཅན་ནས་འབྲས་བུའི་བར་ལ་བྱེད་དོ། །གནས་ལ་ཞེས་པ་རྟེན་ལ་ཞེས་པའོ། །གཉིས་པ་སྙིང་རྗེ་ཆེན་པོའི་ངོ་བོའི་ཁྱད་པར་བསྟན་ནས་ཕྱག་འཚལ་བ་ལ་གཉིས༑ སྤྱིའི་མཚམས་སྦྱར་བ་དང༌། སོ་སོའི་དོན་བཤད་པའོ། །དང་པོའི་སྐབས་སུ་ཀྱང་སྒྲ་ནི་འབྲས་བུའི་སྒོ་ནས་སྙིང་རྗེ་བསྟན་པར་མ་ཟད་ཅེས་པའོ། །གཉིས་པ་ལ་གཉིས། སེམས་ཅན་ལ་དམིགས་པའི་སྙིང་རྗེ་ལ་ཕྱག་འཚལ་བ་དང༌། ཆོས་དང་དམིགས་མེད་ཀྱི་སྙིང་རྗེ་ལ་ཕྱག་འཚལ་བའོ། །དང་པོ་ལ་གཉིས། རྩ་བ་དང༌། འགྲེལ་པའོ། །འདི་ལ་གཉིས། སྙིང་རྗེའི་ཡུལ་གྱི་སེམས་ཅན་སྡུག་བསྔལ་གྱིས་གཟིར་ཚུལ་དང༌། དེ་ལ་དམིགས་པའི་སྙིང་རྗེ་ལ་ཕྱག་འཚལ་བའོ། །དང་པོ་ལ་གཉིས༑ སྡུག་བསྔལ་གྱིས་གཟིར་བའི་རྒྱུ་དང༌། （༧ན）རྒྱུ་དེའི་དབང་གིས་སྡུག་བསྔལ་གྱིས་གཟིར་ཚུལ་ལོ། །འདིར་ནག་ཚོས། ཀུན་ནས་ཉོན་མོངས་པ་གསུམ་པོ་ཐོག་མ་དང་བར་དང་ཐ་མའི་རིམ་པ་བཟུང་བར་མི་ནུས་པ། ཞེས་འབྱུང་བས། རྟེན་འབྲེལ་ཚར་གཅིག་གི་ཀུན་ནས་ཉོན་མོངས་གསུམ་ལ་ཐོག་མཐའ་བར་གསུམ་ཡོད་ཀྱང་སྤྱིར་ཉོན་མོངས་གསུམ་པོ་དེ་ལ་ཐོག་མཐའ་བར་གྱི་རིམ་པ་མེད་དེ༑ ཚར་གཅིག་གི་ཉོན་མོངས་ཀྱི་རྒྱུར་ཡང་ཚར་གཞན་གྱི་ལས་དང་སྐྱེ་བའི་ཀུན་ནས་ཉོན་མོངས་འགྲོ་ཞིང༌། ཚར་གཅིག་གི་སྐྱེ་བའི་ཀུན་ནས་ཉོན་མོངས་ཀྱིས་ཀྱང་ཚར་གཞན་གྱི་ཉོན་མོངས་པའི་ཀུན་ནས་ཉོན་མོངས་སྐྱེད་པའི་ཕྱིར་དང༌། ཚར་གཅིག་གི་ཉོན་མོངས་གསུམ་གང་རུང་གཅིག་གི་དུས་སུ་ཚར་གཞན་གྱི་ཀུན་ནས་ཉོན་མོངས་གཞན་གཉིས་འཇུག་པས་ཀུན་ནས་ཉོན་མོངས་གསུམ་རྒྱུན་མི་འཆད་པའོ། །ཟོ་ཆུན་སྒོར་མོར་འབྲེལ་ཏེ་གནས་པས་འཁོར་བ་ན་ཟོ་བ་གཅིག་རྗེས་སུ་གཅིག་རྒྱུན་མི་འཆད་པ་བཞིན་ནོ། །མཛོད་དུ། ཉོན་མོངས་པ་ལས་ཉོན་མོངས་དང༌། །བྱ་བ་ཉིད་དོ་དེ་ལས་གཞི། །དེ་ལས་གཞི་དང་ཉོན་མོངས་སྐྱེ། ། འདི་ནི་སྲིད་པའི་ཡན་ལག་ལུགས། །ཞེས་པ་དང༌། ལམ་གསུམ་ཐོག་མཐའ་དབུས་མེད་པར།

།འཁོར་བའི་དཀྱིལ་འཁོར་འགལ་མེ་ཡི། །འཁོར་ལོ་ལྟ་བུར་ཕན་ཚུན་གྱི། །རྒྱུ་ཅན་དེ་ནི་འཁོར་བར་འགྱུར། །ཞེས་པ་ལྟར་རོ། །སྙིང་རྗེ་གསུམ་ལ་དམིགས་པའི་སྒོ་ནས་ཁྱད་པར་འབྱེད་པར་གསུངས་ཤིང༌། འདིར་ཡང་སེམས་ཅན་ལ་དམིགས་པའི་སྙིང་རྗེ་ལ་ཡང་དམིགས་པ་ཁྱད་པར་བ་ཞིག་ཡོད་པར་ནི་སྙིང་རྗེ་འོག་མ་གཉིས་ཀྱི་མཚམས་སྦྱོར་གྱི་ཡང་གི་སྒྲས་ཀྱང་ཤེས་ལ། འདིར་ནི་སྡུག་བསྔལ་ཅན་གྱི་སེམས་ཅན་དམིགས་པར་བྱེད་པ་མ་ཡིན་པར་དམིགས་པའི་ཁྱད་པར་གཞན་མ་བཤད་ཅིང༌། འོག་མ་གཉིས་ལ་དེའི་སྟེང་དུ་ཁྱད་པར་གཞན་བསྣན་ནས་བཤད་པས་སྙིང་རྗེ་འདི་ནི་བློ་ངོར་མི་རྟག་པ་དང་རང་བཞིན་མེད་པ་གང་གིས་ཀྱང་ཁྱད་པར་དུ་བྱས་པ་མི་དགོས་པར། སེམས་ཅན་སྤྱི་ཙམ་ཞིག་ལ་དམིགས་པས་ཆོག་པས་འདི་དང་སྙིང་རྗེ་གཞན་གཉིས་འགལ་བར་མི་བསམ་མོ། །ཊཱིཀྐར། རྩ་འགྲེལ་གཉིས་ཀར་སྙིང་རྗེ་ཕྱི་མ་གཉིས་ལ་སྤྱིར་བཤད་པའི་ཁྱད་པར་གྱིས་ཁྱད་པར་དུ་བྱས་པའི་སེམས་ཅན་དམིགས་པར་（༧བ）བཤད་ལ། སྙིང་རྗེ་དང་པོ་ལ་དེ་འདྲ་བའི་ཁྱད་པར་གྱིས་ཁྱད་པར་དུ་བྱས་པ་མ་ཡིན་པར་སེམས་ཅན་ཙམ་ཞིག་དམིགས་པར་གསུངས་པས་ཞེས་པའི་དོན་དུ་བྱས་ནས༑ ཕྱིའི་སྙིང་རྗེ་འགལ་བར་འདོད་པ་ནི་མ་ཡིན་ཏེ། དེའི་དོན་ནི། ཁྱད་པར་དུ་བྱས་པ་དགོས་པ་མ་ཡིན་པར་སེམས་ཅན་སྤྱི་ཙམ་ཞིག་དམིགས་པར་གསུངས་ཞེས་པའི་དོན་ཡིན་གྱི་གཞན་དུ་ན། སྙིང་རྗེ་དང་པོ་ལ་འགྲེལ་པར་དམིགས་པའི་ཁྱད་པར་ཅི་བཤད་ལེགས་པར་བསམ་པར་བྱའོ། །གཉིས་པ་ལ་གཉིས། སྙིང་རྗེ་ལ་ཕྱག་འཚལ་བ་དང༌། ཕྱག་གི་ཡུལ་གྱི་སྙིང་རྗེ་ངོས་བཟུང་བའོ། །གཉིས་པ་ལ་གསུམ༌། མཚམས་སྦྱར་བ། རྩ་བ། འགྲེལ་པའོ། །འདི་ལ་གཉིས། དཔེ་བཤད་པ་དང༌། དཔེ་དོན་སྦྱར་ཏེ་བཤད་པའོ༑ ༑དང་པོ་ནི། ནག་ཚོས། ཟླ་བའི་གཟུགས་བརྙན་སྔར་གྱི་རྟེན་གྱི་ཡུལ་དུ་མཐོང་བ་དང༌། ལྷན་ཅིག་གཡོ་བར་མཐོང་བ་ནི་ཞེས་འབྱུང་བས། གཟུགས་བརྙན་དེ་གཡོ་བའི་སྔར་གྱི་རྟེན་གྱི་ཡུལ་དུ་གྱུར་པའི་ཆུ་ནང་དུ་ཟླ་བས་སྟོང་བཞིན་དུ་ཟླ་བར་གསལ་བར་མཐོང་བ་དང༌།

གཡོ་བའི་ཚེ་དེ་དང་ལྷན་ཅིག་གཡོ་བར་མཐོང་བ་ནི་ཞེས་སྦྱར་ནས། བདེན་པར་སྟོང་བཞིན་དུ་སྣང་བ་དང༌། མི་རྟག་པའི་དཔེ་སོ་སོར་སྦྱར་དུ་རུང་ངོ༌། །ཡང་ན་འགྱུར་འདི་ལྟར་སྦྱར་ན། ཆ་ཤས་རླབས་པས་ཁྱབ་པའི་ནང་དུ་ཟླ་བའི་གཟུགས་བརྙན་ཤར་བ་ན། ཟླ་གཟུགས་དང་བཅས་པའི་ཆུ་གཉེར་ཉེ་རེ་རེ་ཕྱི་མ་ཕྱི་མ་སྐྱེས་པའི་ཚེ་སྔ་མ་སྔ་མའི་ཟླ་གཟུགས་སྔར་དམིགས་པའི་རྟེན་གྱི་ཡུལ་ཆུ་དང་ལྷན་ཅིག་ཏུ་ཐིམ་ཐིམ་ཐིམ་འཇིག་པ་ཞེས་སྦྱར་རོ༑ ༑གཉིས་པ་དཔེ་དེ་དོན་ལ་སྦྱོར་ཏེ་བཤད་པ་ལ་གཉིས། དཔེ་དོན་སྦྱར་བ་དངོས་དང༌། སྙིང་རྗེ་ལ་བརྟེན་ནས་སེམས་བསྐྱེད་སྐྱེ་ཚུལ་བཤད་པའོ། །དང་པོ་ནི༑ ནག་ཚོར་དེ་བཞིན་དུ་བྱང་ཆུབ་སེམས་དཔའ་ཡང་འཇིག་ཚོགས་ལ་ལྟ་བའི་མཚོ་ཚུལ་བཞིན་མ་ཡིན་པ་ཡིད་ལ་བྱེད་པའི་རྣམ་རྟོག་གི་རླུང་（༨ན）གིས་གཡོས་པར་གྱུར་པའི་མ་རིག་པའི་ཆུ་ནག་པོ་རྒྱ་ཆེ་བའི་ནང་དུ་རང་གི་ལས་ཀྱི་གཟུགས་བརྙན་བཞིན་དུ་གྲུབ་པར་གྱུར་པའི་སེམས་ཅན་རྣམས་ཞེས་འབྱུང་བ་བདེ་བས། རླུང་གིས་གཡོས་པའི་མཚོ་ཆུ་གཏིང་ཟབ་ཅིང་རྒྱ་ཆེ་བས་ཁེངས་པའི་ནང་དུ་ཟླ་གཟུགས་ཤར་བ་དཔེར་བྱས། དོན་ལ་འཇིག་ལྟའི་མཚོ་ཚུལ་མ་ཡིན་ཡིད་བྱེད་ཀྱི་རྣམ་རྟོག་གི་རླུང་གིས་གཡོས་པར་གྱུར་པའི་མ་རིག་པའི་ཆུ་ནག་པོ་རྒྱ་ཆེ་བའི་ནང་དུ་རང་གི་དཀར་ནག་གི་ལས་ཀྱིས་སྐྱེད་པའི་འགྲོ་བ་བཟང་ངན་རང་གི་དཀར་ནག་གི་ལས་ཀྱི་གཟུགས་བརྙན་བཞིན་དུ་སོ་སོར་མདུན་དུ་གྲུབ་པར་གྱུར་པའི་སེམས་ཅན་རྣམས་ཞེས་སྦྱར་རོ། །མ་རིག་པ་ནི་ཡུལ་རྣམས་ལ་བདེན་པར་འཛིན་པའི་ཆོས་ཀྱི་བདག་འཛིན་ནོ། །ནག་པོ་ནི་ཉོན་མོངས་མཚོན་པའོ། །དོན་དེ་ནི་འདི་ལྟར་འགྱུར་ཏེ། འཇིག་ལྟའི་དབང་གིས་སྡུག་མི་སྡུག་སོགས་སུ་སྒྲོ་འདོགས་པའི་ཚུལ་མིན་ཡིད་བྱེད་ཀྱིས་ཆགས་སྡང་སྐྱེ་བའི་ཡུལ་རྣམས་ལ་བདེན་པར་བཟུང་ནས་ཆགས་སྡང་སྐྱེ་ལ་ཉོན་མོངས་དེའི་དབང་གིས་དགེ་སྡིག་གི་ལས་བསགས་ཏེ་དེས་སྐྱེད་པའི་བདེ་འགྲོ་དང་ངན་འགྲོའི་སེམས་ཅན་ལ་དམིགས་ཞེས་པའོ༑

༑གཉིས་པ་ནི། མི་རྟག་པ་ཉིད་ཀྱི་སྡུག་བསྔལ་ནི་འདུ་བྱེད་ཀྱི་སྡུག་བསྔལ་ལོ༑ ༑ལྟ་བུ་ཞེས་པ་དངོས་སུ་འཇོམས་མི་ནུས་པས་སོ། །དམ་པའི་ཞེས་སོགས་ཆོས་སྐུ་དང་གཟུགས་སྐུ་ལ་སྦྱར་རོ། ། ཁ༢ བཤད་པ་ཉིད་ཉེ་བར་དགོད་པ་ལས། ག༡ ཐེག་ཆེན་གྱི་ལམ་བསྟན་པ་ལས།ང༡ ས་བཅུའི་རང་བཞིན་སྤྱིར་བསྟན་པ། གཉིས་པ་བཤད་པ་ཉིད་ཉེ་བར་དགོད་པ་ལ་གཉིས། ཐེག་ཆེན་གྱི་ལམ་དང༌༑ ལམ་དེས་ཐོབ་པའི་ཡོན་ཏན་ནོ། །དང་པོ་ལ་གཉིས། བསླབ་པའི་རྟེན་གྱི་ས་དང༌། བསླབ་པའི་ངོ་བོ་དང་འབྲས་བུའི་སའོ། །དང་པོ་ལ་གསུམ་ལས་དང་པོ་ཁྱད་གཞི་སའི་ངོ་བོ་མདོར་བསྟན་པ་ལ་གསུམ་ལས། དང་པོ་ལ་གསུམ། མཚམས་སྦྱར། རྩ་བ། འགྲེལ་པའོ། །འདི་ལ་གཉིས། ས་བཅུའི་རང་བཞིན་སྤྱིར་བསྟན༑ བྱེ་བྲག་ས་དང་པོ་བཤད་པའོ། །དང་པོ་ལ་གཉིས། ས་བཅུའི་ངོ་བོ་དང་འབྱེད་ཚུལ། ཕྱེ་བ་སོ་སོའི་མིང་ངོ༌། །དང་པོ་ལ་གཉིས། སྤྱིའི་ཚུལ་གྱིས་བརྗོད་པ་དང༌༑ མངོན་སུམ་དུ་བརྗོད་མི་ནུས་པའོ། །དང་པོ་ལ་གཉིས། མཚན་གཞི་དང་སྒྲ་དོན༑ སོ་སོའི་དབྱེ་བ་བྱེད་ཚུལ་ལོ། །འདི་དག་ནི་ས་བཅུ་པའི་མདོ་དོན་བཤད་པ་ཡིན་པས་དེར་བལྟས་ན་གསལ་བར་འགྱུར་གྱི་གཞན་དུ་ན་འཁྲུལ་བ་མང་པོ་སྐྱེ་བར་འདུག་གོ ། ང༢ བྱེ་བྲག་ཏུ་སོ་སོར་བཤད་པ་ལས། ཅ༡ སེམས་བསྐྱེད་དང་པོ་བཤད་པ། གཉིས་པ་བྱེ་བྲག་ས་དང་པོ་བཤད་པ་ལ་གཉིས། ངོ་བོ་བཤད་པ་དང༌། ས་མཚམས་དཔེ་དང་སྦྱར་ཏེ་བཤད་པའོ། །དང་པོ་ལ་གཉིས། དངོས་དང༌། དོགས་གཅོད་དོ། །འདིར་སྨོན་ལམ་གྲངས་མེད་པ་འབུམ་ཕྲག་བཅུ་ཞེས་པ་ནི། སློབ་དཔོན་དབྱིག་གཉེན་གྱིས་ས་བཅུ་པའི་མདོ་འགྲེལ་（༨བ）དུ། སྨོན་ལམ་ཆེན་པོ་བཅུ་པོ་འདི་རྣམས་རེ་རེ་ཡང་འཁོར་འབུམ་ཕྲག་གྲངས་མེད་པ་དང་ལྡན་པར་རིག་པར་བྱ་སྟེ་ཞེས་འབྱུང་བས་ནག་ཚོས་སྨོན་ལམ་ཆེན་པོ་བཅུ་པོ་གཙོ་བོར་གྱུར་པའི་སྨོན་ལམ་བརྒྱ་སྟོང་གྲངས་མེད་པ་བཅུ་པོ་གང་དག་ཅེས་པ་བདེའོ། ། བརྒྱ་སྟོང་ནི་མང་པོའི་མཚོན་བྱེད་དོ། །གཉིས་པ་ལ་གཉིས།

འཕགས་ལམ་ལ་སར་འཇོག་པ་དཔེ་དང་སྦྱར་བ་དང༌། སོ་སྐྱེའི་ལམ་ལ་སར་མི་འཇོག་པ་དཔེ་དང་སྦྱར་ཏེ་བཤད་པའོ། །དང་པོ་ནི། ཇི་ལྟར་ཉན་ཐོས་ཀྱི་ཐེག་པར་ཞེས་སོགས་ལ། ཞུགས་འབྲས་ཀྱི་དབྱེ་བས་ཉན་ཐོས་ཀྱི་འཕགས་ལམ་བཞུགས་པ་བཞི་དང་གནས་པ་བཞི་སྟེ་སའམ་གནས་སྐབས་ཀྱི་དབྱེ་བ་བརྒྱད་འཇོག་པ་བཞིན་དུ། ཐེག་ཆེན་དུའང་བྱང་སེམས་ཀྱི་འཕགས་ལམ་ལ་གནས་སྐབས་བཅུར་ཕྱེ་སྟེ་ས་བཅུའི་དབྱེ་བ་བྱེད་དོ། །ཞེས་པའོ། ཁ་ཅིག་དམན་པ་ས་བརྒྱད་ལ་བྱེད་མོད། དེ་ལྟ་ན་སྐྱེ་འཕགས་གཉིས་ཀའི་ལམ་ལ་འབྱེད་དགོས་པས་མི་འགྲིག་པར་སྣང་ངོ༌།། གཉིས་པ་ལ་གཉིས། དངོས་དང༌། ཤེས་བྱེད་ཀྱི་ལུང་ངོ༌། དང་པོར་འབྱུང་བར་འགྱུར་བའི་ཞེས་པ་ནག་ཚོར་མེད་ཀྱང༌། ས་དང་པོ་དེ་མ་ཐག་ཏུ་འབྱུང་བར་འགྱུར་བའི་ཞེས་སྦྱར་རོ། །གཉིས་པ་ལ་གཉིས། ཆོས་མཆོག་ཆེན་པོས་ཀྱང་སའི་ཡོན་ཏན་མ་ཐོབ་པར་བསྟན་པ་དང༌། དེ་མ་ཐོབ་ཀྱང་དམན་པའི་ས་ལས་ལྷག་པར་བསྟན་པའོ། །གཉིས་པ་ཁྱད་ཆོས་སའི་ཡོན་ཏན་རྒྱས་པར་བཤད་པ་ལ་གཉིས། རང་རྒྱུད་མཛེས་པར་བྱེད་པའི་ཡོན་ཏན་དང༌། གཞན་རྒྱུད་ཟིལ་གྱིས་གནོན་པའི་ཡོན་ཏན་ནོ། །དང་པོ་ལ་གཉིས། ཡོན་ཏན་སོ་སོར་ཕྱེ་སྟེ་བཤད་པ་དང༌། ཡོན་ཏན་མདོར་བསྡུས་ཏེ་བསྟན་པའོ། །དང་པོ་ལ་གཉིས། མིང་ཁྱད་པར་ཅན་དངོས་སུ་འཇུག་པར་བསྟན་པ་དང༌། མིང་ཁྱད་པར་ཅན་དངོས་སུ་འཇུག་པའི་ཡོན་ཏན་དང་ལྡན་པར་བསྟན་པའོ། །དང་པོ་ལ་གསུམ། སྔ་འགྲེལ། རྩ་བ། འགྲེལ་པའོ། ། འདི་ལ་གཉིས། ཚིག་དོན་དང༌། དེའི་ཤེས་བྱེད་དོ། །དང་པོ་ནི། ནག་ཚོས། ཐམས་ཅད་དུ་སོ་སོ་སྐྱེ་བོའི་ས་ལས་ཤིན་ཏུ་འདས་པའི་གནས་སྐབས་ན་བྱང་ཆུབ་སེམས་དཔའ་ཞེས་བྱ་བ་བརྗོད་པ་ཡིན་ཏེ། 

སེམས་དེ་རྙེད་པའི་ཕྱིར། དེའི་ཚེ་འཕགས་པ་ཡིན་པའི་ཕྱིར་རོ། །ཞེས་པ་བདེ་（༩ན）སྟེ་སེམས་དེ་ཐོབ་ཅེས་པས་ནི༑ དེ་ཐོབ་གྱུར་པ་ཡིས་ཞེས་པའི་ཚིག་དོན་དུ་སྣང་བས་སོ། །དེས་ན་རབ་དགའ་ཐོབ་པ་དེ་ནས་བཟུང་སྟེ་ཐམས་ཅད་དུ་སོ་སྐྱེའི་ས་ལས་འདས་པའི་སྐབས་སུ་བྱང་སེམས་དེ་ནི་བྱང་ཆུབ་ལ་ཚུལ་བཞིན་དུ་སེམས་དཔའི་བྱང་སེམས་འཕགས་པའི་སྒྲ་ཁོ་ན་བརྗོད་པར་བྱ་བ་ཡིན་གྱི་རྣམ་པ་གཞན་གྱིས་ནི་མ་ཡིན་ཏེ། བྱང་ཆུབ་ལ་ཚུལ་བཞིན་དུ་སེམས་པའི་སེམས་དེ་རྙེད་པའི་ཕྱིར་ཏེ། དེའི་ཚེ་འཕགས་པ་ཡིན་པའི་ཕྱིར་རོ། །མདོར་ན། འཕགས་པ་ཡིན་པས་འཕགས་པའི་མིང་འཐོབ་ཅེས་པའོ༑ ༑ གཉིས་པ་ནི། ནག་ཚོས། སྟོང་ཕྲག་གསུམ་པ་ལས་ཞེས་འབྱུང་ཞིང༌། འདིར་ནི་ཕྱེད་དང་གསུམ་མོ། །ཤེས་རབ་སྣ་ཚོགས་པའོ། །དེས་ནི་བྱང་ཆུབ་སེམས་དཔའི་ཚིག་དོན་ལ། བྱང་ཆུབ་ལ་ཚུལ་བཞིན་དུ་སེམས་པས་བྱང་ཆུབ་སེམས་དཔའ་ཞེས་བྱའོ། །སེམས་ཚུལ་དེ་ཡང་སོ་སྐྱེས་མཐོང་བ་ལྟར་མ་ཡིན་པར་མཐོང་བ་ལ་བཤད་དེ། དེའང་བྱང་ཆུབ་ནི་རང་བཞིན་གྱི་བྱང་ཆུབ་སྟེ་རང་བཞིན་གྱི་མྱང་འདས་ལ་བྱས་ནས་དེ་ལ་སོ་སྐྱེས་སེམས་ཚུལ་ལས་འཕགས་པ་མངོན་སུམ་དུ་སེམས་པས་བྱང་སེམས་འཕགས་པ་ཞེས་བྱའི་དེ་མ་ཡིན་ན་འཕགས་པ་ཞེས་བྱས་ཀྱང་མིང་གིས་སླུའོ་ཞེས་འཆད་དེ། འདི་ལ་གཉིས། འཕགས་པའི་ཡོན་ཏན་དང་ལྡན་པས་འཕགས་པའི་མིང་ཐོབ་ཚུལ་དང༌། གཞན་ལ་སྦྱར་ན་མིང་གིས་སླུ་ཚུལ་ལོ། །དང་པོ་ལ་གཉིས། དམ་བཅའ་དང༌། དེའི་སྒྲུབ་བྱེད་དོ། །དང་པོ་ནི། དོན་དམ་པའི་བྱངསེམས་སམ། བྱངཆུབ་སེམས་དཔའ་འཕགས་པ་ཞེས་བྱ་བ་ནི་བྱང་ཆུབ་ལ་ཚུལ་བཞིན་དུ་རྗེས་སུ་རྟོགས་པའི་སྒོ་ནས་སེམས་པའི་ཚིག་བླ་དྭགས་ཏེ༑ བྱང་སེམས་འཕགས་པ་གང་གིས་ཕུང་སོགས་ཀྱི་ཆོས་ཐམས་ཅད་མཉམ་བཞག་ཏུ་ཚུལ་བཞིན་དུ་རྗེས་སུ་རྟོགས་ཤིང་ཤེས་པའོ། །ཇི་ལྟར་ཤེས་ཞེ་ན། ཕུང་སོགས་མཉམ་བཞག་ཏུ་རང་བཞིན་གྱིས་མ་བྱུང་བ་དང༌། ཡང་དག་པར་མ་བྱུང་བ་དང༌༑

ལོག་པ་སྟེ་བདེན་པར་མེད་པར་འཛིན་པ་དང༌། སྣང་ཚུལ་ལ་ཕུང་སོགས་དེ་དག་ཇི་ལྟར་བྱིས་པ་སོ་སོའི་སྐྱེ་བོས་བརྟགས་པ་སྟེ་དེ་ལ་སྣང་བ་དེ་ལྟ་མ་ཡིན་པ་དང༌། བྱིས་པ་སོ་སོའི་སྐྱེ་བོས་སྣང་ངོར་རྙེད་པ་དེ་ལྟ་མ་ཡིན་པར་ཤེས་པ་སྟེ། དེའི་ཕྱིར་བྱང་སེམས་འཕགས་པ་ཞེས་བྱའོ། །ཞེས་ཏེ་（༩བ）སོ་སྐྱེས་ནི་ཆོས་རྣམས་བདེན་པར་སྣང་བའི་སྒོ་ནས་བདེན་མེད་དུ་འཛིན་ལ། འཕགས་པས་ནི་ཆོས་རྣམས་བདེན་པར་མི་སྣང་བའི་སྒོ་ནས་བདེན་མེད་དུ་འཛིན་པས་སོ་སྐྱེས་ཤེས་ཚུལ་ལས་འཕགས་པས་འཕགས་པ་ཞེས་བྱའོ། །ཞེས་པ་སྟེ། མ་མཐོང་བའི་ཚུལ་གྱིས་མཐོང་ཞེས་པའོ། །གཉིས་པ་ལ་གཉིས། བྱང་ཆུབ་ངོས་བཟུང་སྟེ་སོ་སྐྱེའི་སེམས་ཚུལ་ལོག་པར་བསྟན་པ་དང༌། དེའི་རྒྱུ་མཚན་ནོ། །དང་པོ་ལ་གཉིས། བྱང་ཆུབ་ངོས་བཟུང་བ་དང༌། སོ་སྐྱེས་སེམས་ཚུལ་ལོག་པར་བསྟན་པའོ། །དང་པོ་ནི། སོ་སྐྱེས་མཐོང་ཚུལ་ལྟར་མ་རྙེད་པར་བདེན་སྟོང་ལ་སེམས་པས་བྱང་ཆུབ་ལ་ཚུལ་བཞིན་དུ་སེམས་པའི་རྒྱུ་མཚན་དེ་ཅིའི་ཕྱིར་ཞེ་ན། བྱང་ཆུབ་ནི་བློས་གསར་དུ་རྣམ་པར་མ་བརྟགས་པའོ། །བྱང་ཆུབ་ནི་རྒྱུ་རྐྱེན་གྱིས་མ་བསྒྲུབས་པའོ། །བྱང་ཆུབ་ནི་བདེན་པར་དམིགས་པ་ལྟར་མེད་པའི་བདེན་སྟོང་ངོ༌། །དེའི་རྒྱུ་མཚན་ནི། རབ་ཀྱི་རྩལ་གྱིས་རྣམ་པར་གནོན་པ་ཞེས་བོས་ནས་དེ་བཞིན་གཤེགས་པའི་གཟིགས་ངོར་ནི་བྱང་ཆུབ་བདེན་གྲུབ་བརྙེས་པ་སྟེ་ཐོབ་པ་མེད་དེ། དེར་ཆོས་ཐམས་ཅད་བདེན་པར་མ་བརྙེས་པའི་ཕྱིར་རོ། །སངས་རྒྱས་ཀྱིས་ཐམས་ཅད་བདེན་པར་མ་གཟིགས་པའི་ཕྱིར་བྱང་ཆུབ་ག་ལ་གཟིགས་ཞེས་པའོ། །ནག་ཚོས་ཆོས་ཐམས་ཅད་མ་རྙེད་པའི་ཕྱིར་རོ། །ཞེས་འབྱུང་ངོ༌། །བྱང་ཆུབ་ཅེས་པའི་སྒྲ་དོན་ནི། སངས་རྒྱས་ཀྱིས་ཆོས་ཐམས་ཅད་བདེན་པར་མ་དམིགས་པར་རྟོགས་པའི་ཕྱིར་བདེན་སྟོང་དེ་ནི་རང་བཞིན་གྱིས་བྱང་ཞིང་ཟད་པ་དང་རྟོགས་པས་ཆུབ་པ་ཞེས་བྱ་སྟེ། དེས་ན་བདེན་སྟོང་དེ་ལྟ་བུ་ནི་སངས་རྒྱས་ཀྱི་བྱང་ཆུབ་ཅེས་བྱའི་ཇི་སྐད་བརྗོད་པ་སོ་སྐྱེས་མཐོང་བ་ལྟར་ནི་མ་ཡིན་ནོ།

།ནག་ཚོས་བརྗོད་པ་དེ་ལྟར་ནི་མ་ཡིན་ནོ།། ཞེས་འབྱུང་ངོ༌། །ཡང་ན། སངས་རྒྱས་ཞེས་པའི་སྐད་དོད་རྟོགས་པ་ལ་བསྒྱུར་ཏེ། སོ་སྐྱེས་མཐོང་བ་ལྟར་རྙེད་པ་མ་ཡིན་པའི་བདེན་སྟོང་རྙེད་ཚུལ་དེ་ལྟ་བུ་ནི་མངོན་སུམ་དུ་རྟོགས་པའི་བྱང་ཆུབ་ཅེས་བྱའི་ཇི་སྐད་བརྗོད་པ་སོ་སྐྱེས་རྙེད་ཚུལ་དེ་ལྟ་བུ་ནི་བྱང་ཆུབ་ལ་ཚུལ་བཞིན་དུ་སེམས་པ་མ་ཡིན་ནོ། །ཞེས་སྦྱར་རོ། །གཉིས་པ་ནི། རབ་ཀྱི་རྩལ་གྱིས་རྣམ་པར་གནོན་པ་ཞེས་བོས་ནས། སེམས་སྐྱེད་པ་པོ་གང་དག་བྱང་ཆུབ་ཏུ་སེམས་སྐྱེད་ཅིང་བསྐྱེད་བྱའི་སེམས་འདི་བྱང་ཆུབ་ཏུ་བསྐྱེད་པར་བྱའོ།། གང་དུ་བདག་གིས་སེམས་བསྐྱེད་པར་（༡༠ན）བྱ་བའི་བྱང་ཆུབ་དེ་ནི་རང་བཞིན་གྱིས་ཡོད་དོ་ཞེས་བྱང་ཆུབ་ཏུ་བདེན་པར་སྣང་ཞིང་རློམ་སེམས་སུ་བྱེད་པ་དེ་དག་ནི་བྱང་ཆུབ་ལ་ཚུལ་བཞིན་དུ་སེམས་པ་ཞེས་མི་བྱའོ། །དེ་དག་ནི་རང་བཞིན་གྱིས་སྐྱེ་བར་སེམས་པ་ཞེས་བྱའོ། །གཉིས་པ་དེའི་རྒྱུ་མཚན་ནི། བྱང་ཆུབ་ལ་བདེན་པར་སྣང་ཞིང་ཞེན་པ་དེ་བྱང་ཆུབ་ལ་ཚུལ་བཞིན་དུ་སེམས་པ་མ་ཡིན་པ་དེ་ཅིའི་ཕྱིར་ཞེ་ན། རྒྱུ་མཚན་འདི་ལྟར་ཡུལ་ཅན་བསྐྱེད་བྱའི་སེམས་དེ་རང་བཞིན་གྱིས་སྐྱེ་བར་མངོན་པར་ཞེན། སྐྱེས་པའི་སེམས་དེ་རང་བཞིན་གྱི་སེམས་སུ་མངོན་པར་ཞེན༑ ཡུལ་དེ་བྱང་ཆུབ་ཏུ་བདེན་པར་མངོན་པར་ཞེན་ཞེས་བྱ་བ་ལ་སོགས་པ་གསུངས་པ་ལྟ་བུ་དང༌། རྒྱུ་མཚན་གཞན་ཡང་བྱང་ཆུབ་ནི་རང་གི་མཚན་ཉིད་ཀྱིས་གྲུབ་པ་མེད་པ་སྟེ། བདེན་པའི་མཚན་ཉིད་ཀྱི་རང་བཞིན་དང་བྲལ་བའོ། །གང་གིས་རང་བཞིན་གྱིས་མེད་པ་འདི་ལྟར་རྗེས་སུ་རྟོགས་པའི་ཡུལ་དེ་ནི་རང་བཞིན་གྱིས་བྱང་ཆུབ་ཅེས་བྱའི་ཡང་ཇི་སྐད་བརྗོད་པ་སོ་སྐྱེས་རྙེད་པ་དེ་ལྟར་ནི་མ་ཡིན་ནོ་སྟེ་མ་ཡིན་པའི་ཕྱིར་རོ། །ནག་ཚོར། བརྗོད་པ་ལྟར་ཞེས་འབྱུང་ངོ༌། །དེས་ན་རབ་ཀྱི་རྩལ་གྱིས་རྣམ་པར་གནོན་པ། ཆོས་དེ་རྣམས་བདེན་པར་མི་སྣང་བར་བདེན་མེད་དུ་རྟོགས་པའི་ཕྱིར་བྱང་ཆུབ་ལ་ཚུལ་བཞིན་དུ་སེམས་པ་ཞེས་བྱའོ།

།གཉིས་པ་གཞན་ལ་སྦྱར་ན་མིང་གིས་སླུ་ཚུལ་ནི། རབ་ཀྱི་རྩལ་གྱིས་རྣམ་པར་གནོན་པ། གང་ལ་ལ་ཞིག་རང་བཞིན་གྱིས་བྱང་ཆུབ་ཀྱི་ཆོས་འདི་མངོན་སུམ་དུ་མ་ཤེས་ཤིང་རྗེས་སུ་མ་རྟོགས་བཞིན་དུ་བདག་ཉིད་ལ་དོན་དམ་པའི་བྱང་ཆུབ་སེམས་དཔའོ། །བྱང་ཆུབ་སེམས་དཔའ་འཕགས་པའོ་སྙམ་དུ་ཤེས་པ་དེ་ནི་བྱང་ཆུབ་སེམས་དཔའི་དོན་དམ་པའི་ས་ལས་རིང་བ་ཡིན་ཞིང༌། དེ་ནི་བྱང་ཆུབ་སེམས་དཔའི་འཕགས་པའི་ཆོས་རྣམས་ལས་རིང་བ་ཡིན་ནོ། །དེ་ནི་བྱང་ཆུབ་སེམས་དཔའ་འཕགས་པའི་མིང་གིས་ལྷ་དང་མི་དང་ལྷ་མ་ཡིན་དང་བཅས་པའི་འཇིག་རྟེན་སླུ་བ་ཡིན་ནོ། །ནག་ཚོར་དེ་བཞིན་དུ་ཞེས་པ་མེད་དོ། །རབ་ཀྱི་རྩལ་གྱིས་རྣམ་པར་གནོན་པ། དེ་ཚིག་ཙམ་གྱིས་བྱང་ཆུབ་སེམས་དཔར་འགྱུར་ན་ནི། དེ་བས་ན་སེམས་ཅན་ཐམས་ཅད་ཀྱང་བྱང་ཆུབ་སེམས་དཔར་འགྱུར་ན། རབ་ཀྱི་རྩལ་གྱིས་རྣམ་པར་གནོན་པ། འདི་ལྟར་ངག་གི་ལས་ཙམ་གྱིས་ནི་བྱང་ཆུབ་སེམས་དཔའི་སར་འགྱུར་བ་མ་ཡིན་ནོ། །（༡༠བ）ཞེས་བྱ་བ་ལ་སོགས་པ་གསུངས་པ་ཡིན་ནོ། །ནག་ཚོར། འདི་ལྟར་ངག་གི་ལས་ཙམ་གྱིས་ནི་བྱང་ཆུབ་སེམས་དཔའི་སར་འགྱུར་བ་མ་ཡིན་ནོ་ཞེས་འབྱུང་བ་བདེའོ། །མདོར་ན་དེ་དག་གིས་ནི་རང་བཞིན་གྱིས་བྱང་ཆུབ་བདེན་མེད་ལ་སེམས་ཚུལ་ནི་བདེན་སྣང་དང་བཅས་པའི་སྒོ་ནས་སེམས་ན་སོ་སྐྱེས་སེམས་ཚུལ་དུ་འགྱུར་བས་བདེན་སྣང་དང་བྲལ་བའི་སྒོ་ནས་སེམས་ན་སོ་སྐྱེའི་སེམས་ཚུལ་ལས་རིང་དུ་འཕགས་པས་འཕགས་པ་ཞེས་བྱའོ། །དེ་མིན་ན་འཕགས་པ་ཞེས་བྱས་ཀྱང་འཕགས་པའི་མིང་གིས་སླུའོ། །ཞེས་པའོ། །གཉིས་པ་མིང་ཁྱད་པར་ཅན་དངོས་སུ་འཇུག་པའི་ཡོན་ཏན་དང་ལྡན་པར་བསྟན་པ་ལ་གཉིས། རིགས་སུ་སྐྱེས་ཤིང་སྐྱེས་མ་ཐག་ནས་ཐོབ་པའི་ཡོན་ཏན་དང༌༑ ཡོན་ཏན་གོང་མ་ལ་བརྩོན་ཞིང་ལམ་དམན་པ་ལས་འདས་ཚུལ་ལོ། །དང་པོ་ལ་གསུམ། སྔ་འགྲེལ། རྩ་བ། འགྲེལ་པའོ། །འདི་ལ་གཉིས། རིགས་ཁྱད་པར་ཅན་དུ་སྐྱེས་པར་བསྟན་པ་དང༌། རིགས་དང་མཐུན་པའི་ཡོན་ཏན་ཐོབ་པར་བསྟན་པའོ།

།དང་པོ་ནི། ཉན་ཐོས་དང་ཞེས་པས་ཐེག་དམན་དུ་ལྷུང་མི་སྲིད་པ་དང༌༑ རྗེས་སུ་འགྲོ་བའི་ལམ་བྱང་སེམས་འཕགས་པའི་ལམ་ལ་ཟེར་རོ། །གཉིས་པ་ནི། བདག་མེད་མངོན་སུམ་དུ་མཐོང་བས་བདག་འཛིན་ཀུན་བཏགས་སྤངས་པས་དེས་སྐྱེད་པའི་ཀུན་སྦྱོར་གསུམ་སྤངས་ཏེ་དེ་སླར་མི་སྐྱེ་བའི་ཕྱིར་རོ། །དེ་ཁོ་ན་ཉིད་མ་མཐོང་བ་ནི་ཀུན་བཏགས་ཀྱི་བདག་ཏུ་སྒྲོ་བཏགས་པ་ལས་འཇིག་ལྟ་ཀུན་བཏགས་འབྱུང་བར་འགྱུར་ཞིང༌། དེ་ལས་དེ་འབྱུང་བ་དེ་བཞིན་དུ་བདེན་པ་སོགས་ལ་ཐེ་ཚོམ་གྱིས་ཚུལ་ཁྲིམས་དང་རྟུལ་ཞུགས་སོགས་ཀྱི་ལམ་གཞན་དུའང་འགྲོ་བ་སྲིད་པ་ཞིག་ན། དེ་ཉིད་མངོན་སུམ་དུ་མཐོང་བ་གཞན་ཡིན་ན་ནི་ཀུན་སྦྱོར་གྱི་རྒྱུ་སྤངས་པས་དེ་གསུམ་སྤངས་པ་ཡིན་པའི་ཕྱིར་རོ། །འདི་ནི་དཀའ་བར་བྱུང་བས་དཔྱད་དོ། །ངེས་པ་ནི་ངེས་འབྱེད་ཆ་མཐུན་ནམ་ཡང་ན་མོས་པ་དེ་ཉིད་ངེས་པ་ཡིན་པས་མོས་སྤྱོད་ལ་ཞུགས་པས་དེའི་རྒྱུ་ཅན་གྱི་མཐོང་ལམ་གྱི་སྤངས་རྟོགས་ཐོབ་ཅེས་བྱའི་ངེས་པ་མཐོང་ལམ་ལ་བྱས་ན་རྒྱུ་འབྲས་མི་འགྲིག་གོ །གཉིས་པ་ལ་གཉིས། རྩ་བ་དང༌། འགྲེལ་པའོ། །འདིར་རྐང་པ་བར་པ་གཉིས་སླ་བས་འགྲེལ་པ་མ་མཛད་དོ། །གཉིས་པ་ཡོན་ཏན་མདོར་བསྡུས་ཏེ་བསྟན་པ་ནི། ཇི་ལྟར་ཞེས་སོགས་ཏེ། འདིར་རྒྱུན་ཏུ་ཞུགས་པ་ཞེས་འབྱུང་ཡང་རྒྱུན་དུ་（༡༡ན）ཞུགས་པ་ལ་མ་སྦྱར་ན་བརྒྱད་པ་མི་འགྲིག་གོ །ཡང་ན་ངེས་པ་མཐོང་ལམ་བར་ཆད་མེད་ལམ་ལ་བྱས་ཀྱང་རུང་ངོ༌། ནག་ཚོར། རྒྱུན་ཏུ་ཞུགས་པའི་དཔེས་གསལ་བར་བསྟན་པ་ཡིན་ཡང་ཁྱད་པར་འདི་ཡོད་དེ། གང་འདི་ནི་བྱང་ཆུབ་སེམས་དཔའ་ཡིན་ནོ། །ཞེས་འབྱུང་ངོ༌། །གཉིས་པ་གཞན་རྒྱུད་ཟིལ་གྱིས་གནོན་པའི་ཡོན་ཏན་ལ་གཉིས། སྤྱོད་པའི་རྟེན་དུ་གྱུར་པའི་བསོད་ནམས་ཀྱི་སྒོ་ནས་ལྷག་པར་བསྟན་པ་དང༌། སྤྱོད་པའི་ངོ་བོར་གྱུར་པའི་བསོད་ནམས་ཀྱི་སྒོ་ནས་ལྷག་པར་བསྟན་པའོ། །དང་པོ་ལ་གཉིས༑ དངོས་ཀྱི་དོན་དང༌། དོགས་པ་སྤངས་པའོ། །དང་པོ་ལ་གསུམ།

སྔ་འགྲེལ། རྩ་བ། འགྲེལ་པའོ། །འདི་ལ་གཉིས། གཞན་ལས་ལྷག་པར་བསྟན་པ་དང༌། དེའི་དོན་མདོ་དང་སྦྱར་ཏེ་བསྟན་པའོ། །འདི་ནི། ཁྱད་པར་གཞན་ཡིན་ཞེས་པ། ས་བཅུ་པའི་མདོར་བཤད་པའི་ཁྱད་པར་ལས་གཞན་པའི་ཁྱད་པར་ཡིན་ཞེས་པའོ། །འདིར་འགྲེལ་བཤད་ཀྱིས། ལས་དང་པོ་པའི་སེམས་བསྐྱེད་བྱང་ཆུབ་སེམས་བསྐྱེད་ལ་བྱེད་པ་མི་འཐད་དེ། རིགས་སུ་སྐྱེས་པ་ཁྱད་ཆོས་སུ་སྦྱར་བས་སོ༑ ༑མདོ་རྒྱན་དུ་ལྷག་བསམ་དག་པའི་སེམས་བསྐྱེད་ས་དང་པོའི་སེམས་བསྐྱེད་ལ་བཤད་མོད། འདིར་ནི་ལྷག་པའི་བསམ་པ་ཡོངས་སུ་དག་པ་ནི་སྙིང་རྗེ་ཆེན་པོ་ལ་བྱེད་དོ། །གཉིས་པ་ལ་གཉིས། རྩ་བ་དང་འགྲེལ་པའོ། །འདི་ལ་གཉིས། མདོ་དྲང་བ་དང༌། མདོ་དོན་བཤད་པའོ། །འདི་ལ་གཉིས། མདོའི་དངོས་ཀྱི་བསྟན་དོན་དང༌། མདོའི་ཤུགས་ལས་གྲུབ་པའི་དོན་ནོ། །འདི་ལ་གཉིས་ཉན་རང་གིས་ཆོས་ཀྱི་བདག་མེད་རྟོགས་པ་གྲུབ་པར་བསྟན་པ་དང༌། དེའི་སྒྲུབ་བྱེད་དོ། །འདི་ལ་གཉིས། དངོས་ཀྱི་དོན་དང༌། དེ་ལ་རྩོད་པ་སྤང་བའོ། །དང་པོ་ལ་གཉིས། རིགས་པའི་སྒྲུབ་བྱེད་དང༌། ལུང་གི་སྒྲུབ་བྱེད་དོ། །དང་པོ་ལ་གཉིས། ཉན་རང་དགྲ་བཅོམ་ས་དང་པོ་ཐོབ་པའི་བྱང་སེམས་ལས་ཀྱང་བློའི་སྟོབས་ཀྱི་སྒོ་ནས་དམན་པར་ཐལ་བ་དང་ཉོན་མོངས་ཀྱི་སྤོང་གཉེན་མེད་པས་ཉོན་མོངས་ལས་མ་གྲོལ་བར་ཐལ་བའོ། །འདི་ལ་གཉིས། ཐལ་བ་དགོད་པ་དང༌། སྤོང་གཉེན་ཡོད་པའི་ལན་དགག་པའོ། །གཉིས་པ་ལ་གཉིས། ཐེག་ཆེན་གྱི་ལུང་གི་ཤེས་བྱེད་དང༌། ཐེག་དམན་གྱི་ལུང་གི་ཤེས་བྱེད་དོ། །དང་པོ་ལ་གཉིས། དངོས་དང་（༡༡བ）དོགས་གཅོད་དོ། །དང་པོ་ལ་ལུང་གི་དོན་བཤད་པ་ནི་གཉིས་ཏེ། བདེན་སྟོང་མ་རྟོགས་ན་བདེན་འཛིན་གྱི་དབང་གིས་འཁོར་བར་འཇུག་པའི་རིམ་པ་དང༌། བདེན་སྟོང་རྟོགས་པས་འཁོར་བ་ལས་ལྡོག་པའི་རིམ་པའོ། །དངཔོ་ལ་གཉིས། འཁོར་བར་འཇུག་པའི་རྒྱུ་འབྲས་ཀྱི་རིམ་པ་དང༌། རིམ་པ་ནས་འཁོར་བའི་ཚུལ་ལོ༑ ༑གཉིས་པ་ལ་གཉིས། གྲོལ་ལམ་ངོས་བཟུང་སྟེ་གྲོལ་ཚུལ་མདོར་བསྟན་པ་དང༌༑

དེ་ཉིད་རྒྱས་པར་བཤད་པའོ། །འདི་ལ་གཉིས། གྲོལ་ལམ་ངོས་བཟུང་བ་དང༌༑ དེ་ལ་བརྟེན་ནས་གྲོལ་ཚུལ་ལོ། །དང་པོ་ནི་ཚོར་བ་བདེན་གྲུབ་འགོག་པའི་སྐབས་ཏེ། འདི་ལ་གཉིས་ཚོར་བ་བདེན་མེད་དུ་བསྟན་པ་དང༌། དེ་ལྟར་རྟོགས་པའི་བློ་གྲོལ་ལམ་དུ་བསྟན་པའོ། །དང་པོ་ལ་གཉིས། བདེ་བའི་ཚོར་བ་རང་བཞིན་གྱིས་མེད་པར་བསྟན་པ་དང༌། སྡུག་བསྔལ་གྱི་ཚོར་བ་རང་བཞིན་གྱིས་མེད་པར་བསྟན་པའོ། །དང་པོ་ལ་གཉིས། རྣམ་ཤེས་ཀྱི་རྒྱུ་རང་བཞིན་གྱིས་མེད་པར་བསྟན་པ་དང༌། འདིའི་སྒྲུབ་བྱེད་བསྟན་པའོ། །འདི་དག་གིས་ནི་བདེ་བ་བདེན་གྲུབ་འགོག་ལ། དེའང་གྲོགས་རྣམ་ཤེས་བདེན་གྲུབ་བཀག་པའི་སྒོ་ནས་འགོག་པར་བྱེད་དེ། དེའང་ཡུལ་དུས་གསུམ་པ་གང་འཛིན་ཚུལ་ལ་ལྟོས་ཏེ་རང་བཞིན་མེད་པར་སྟོན་པ་ཡིན་ནོ། །དེའང་འདིའི་གོང་དུ་ཡུལ་འདས་མ་འོངས་འཛིན་པ་གཏོང་ལ། དེ་ད་ལྟ་བ་འཛིན་ནོ་ཞེ་ན། འགལ་མེའི་འཁོར་ལོ་འཛིན་པའི་དབང་ཤེས་བཞིན་དུ་ད་ལྟར་གྱི་ཡུལ་འཛིན་པའི་དབང་ཤེས་ཀྱང་འཁྲུལ་བ་ཡིན་གྱི་བདེན་པར་མེད་ཅེས་པའོ། །གཉིས་པ་ནི་རྣམ་ཤེས་བདེན་པར་མེད་པར་སྒྲུབ་པ་སྟེ། དེའང་རྒྱུ་བདེན་པ་བཀག་ནས་སྒྲུབ་པ་ཡིན་ཏེ། དེ་ལའང་རྣམ་ཤེས་ཀྱི་དབང་ཡུལ་བདེན་མེད་དུ་སྒྲུབ་པ་ཡིན་ནོ། །དེའང་འབྱུང་བ་བདེན་གྲུབ་ཀྱིས་མ་སྐྱེད་པས་འབྱུང་གྱུར་གྱི་དབང་དོན་བདེན་མེད་དུ་སྒྲུབ་པ་ཡིན་པས། འདི་ལ་གཉིས། རྣམ་ཤེས་ཀྱི་རྒྱུ་དབང་ཡུལ་བདེན་མེད་དུ་སྒྲུབ་པ་དང༌། དེས་ན་རྣམ་ཤེས་འཁོར་བཅས་བདེན་མེད་དུ་གྲུབ་པའོ། །དང་པོ་ལ་གཉིས། དབང་ཡུལ་གྱི་རྒྱུ་འབྱུང་བ་བདེན་མེད་དུ་སྒྲུབ་པ་དང༌། དེས་ན་དབང་ཡུལ་བདེན་མེད་དུ་སྒྲུབ་པའོ། །དང་པོ་ལ་གཉིས། གཞི་སོ་སོ་བ་བདེན་མེད་དུ་སྒྲུབ་པ་དང༌། ཚོགས་པ་བདེན་མེད་དུ་སྒྲུབ་པའོ། །དང་པོ་ལ་གཉིས། སྒྲུབ་བྱེད་དགོད་པ་དང༌། དེའི་རྟགས་སྒྲུབ་པའོ། །དང་པོ་（༡༢ན）ནི། དབང་དོན་འདི་དག་བདེན་པར་མེད་དེ༑ རང་རྒྱུ་འབྱུང་བཞི་བདེན་པར་མེད་པའི་ཕྱིར།

གཉིས་པ་ལ་གཉིས། མེ་ལ་སྦྱར་བ་དང༌། འབྱུང་བ་ལྷག་མ་ལ་སྦྱར་བའོ། །དང་པོ་ལ་གཉིས། འབྱུང་བཞི་ལྟོས་མེད་དགག་པ་དང༌། ལྟོས་པ་དགག་པའོ། །དང་པོ་ནི། འབྱུང་བ་རྣམས་སོ་སོར་ལྟོས་མེད་སོ་སོར་གྲུབ་པ་དེས་སྐྱེད་དོ་ཞེ་ན། མེ་དེ་བུད་ཤིང་ལ་ལྟོས་མེད་དུ་ཐལ་ལོ། །གཉིས་པ་ནི། འདུས་པ་སྟེ་ལྟོས་ན་རང་བཞིན་གྱིས་གྲུབ་པའི་མཚན་ཉིད་མེད་པར་འགྱུར་རོ། །གཉིས་པ་ནི་ས་ཆུ་རླུང་གསུམ་ལའང་ལྟོས་པ་ཡོད་དེ་སྦྱར་ཏེ་དགག་གོ །འབྱུང་རྣམས་ཞེས་པ་མིང་ཚིག་ལྟར་ན་འབྱུང་བ་བཞི་པོ་ལྟོས་མེད་ཡིན་ནམ་ལྟོས། དང་པོ་ལྟར་ན། བུད་ཤིང་མེད་པའི་མེར་ཐལ་འགྱུར། ཞེས་དང༌༑ ལྷག་མ་གསུམ་ལའང་དེ་ལྟར་སྦྱར་རོ། །ལྟོས་ན། འདུས་ན་མཚན་ཉིད་ཅེས་སྦྱར་ཏེ་གོང་འོག་བསྒྱུར་ན་བདེའོ། །འགྱུར་རྙིང་དུ་ཅིག་ན་མཚན་ཉིད་མེད་འགྱུར་ཏེ། ཞེས་པ་ལྟར་ན། འབྱུང་བ་གཅིག་དང་ཐ་དད་དུ་དཔྱད་ནས་དགག་གོ །གཉིས་པ་ནི། བཤད་པ་དེ་ལྟར་འབྱུང་བཞི་ལྟོས་མེད་དང་ལྟོས་པར་མ་གྲུབ་པ་དེས་ན་ཚོགས་པ་བདེན་པར་མེད་དོ། །གཉིས་པ་ནི། འདུས་པ་དེ་བདེན་པར་མེད་པས་དེས་སྐྱེད་པའི་གཟུགས་དབང་དོན་བདེན་པར་མེད་དོ། །ཡང་ན། ཡུལ་ཅན་གྱི་ལུས་བདེ་བདེན་པར་མེད་པ་མདོར་བསྟན་པ་དང༌། རྒྱས་པར་བཤད་པའོ༑ ༑འདི་ལ་གཉིས། རྒྱུ་བདེན་མེད་དུ་སྒྲུབ་པ་དང༌། དེས་ན་འབྲས་བུ་ཕུང་པོ་བཞི་བདེན་མེད་དུ་གྲུབ་པའོ། །དང་པོ་ལ་གཉིས། རྒྱུ་འབྱུང་བ་བདེན་པར་མེད་པས་གཟུགས་ཕུང་བདེན་མེད་དུ་གྲུབ་པ་དང༌། དེའི་རྟགས་སྒྲུབ་པའོ། །འདི་མན་སྔར་བཞིན་སྦྱར་རོ། །ཡང་ན་འབྱུང་བ་ལྔ་ཡི་ཞེས་པ་ལ་འབྱུང་རྣམས་ཞེས་སྦྱར་ནས༑ འབྱུང་བཞི་འདུས་པ་ལས་འབྱུང་འགྱུར་གྱི་དབང་ཤེས་སྐྱེད་པར་འདོད་ནའང་མིན་ནོ། །རྒྱུ་མཚན་ནི་འདུས་རྒྱུའི་འབྱུང་གཞི་སོ་སོར་དང་གཅིག་གང་རུང་དུ་རང་བཞིན་གྱིས་གྲུབ་པའི་དོན་དུ་མེད་པས་འབྱུང་བཞི་འདི་དག་རང་བཞིན་གྱིས་མ་གྲུབ་ཅེས་པའོ། །ཐ་དད་དུ་གྲུབ་ན་རྐང་པ་གཉིས་དང་འདུས་པ་སྟེ་གཅིག་ཏུ་གྲུབ་ན།

ཞེས་སྦྱར་རོ། །དེས་ན་འདུས་རྒྱུ་མེད་པས་འདུས་པ་མེད། དེ་མེད་པས་དེ་ལས་འབྲས་གཟུགས་ཀྱི་དབང་དོན་མི་འབྱུང༌། དེ་མ་བྱུང་བས་དེས་སྐྱེད་པའི་རྣམ་ཤེས་སོགས་མེད་པའི་ཕྱིར་ན། སྤྱི་མེད་ན་བྱེ་བྲག་ལུས་བདེ་དམ་པའི་དོན་དུ་མེད་ཅེས་པའོ། །ཡིད་བདེ་འགོག་（༡༢བ）པ་ནི་འདིའི་གོང་ན་ཡོད་དོ།། གཉིས་པ་དེ་ལྟར་རྟོགས་པའི་བློ་གྲོལ་ལམ་དུ་བསྟན་པ་ལ་གཉིས། བདེན་སྟོང་རྟོགས་པའི་བློ་གྲོལ་ལམ་ཡིན་ཚུལ་དང༌། རྟོགས་བྱེད་ཀྱི་བློ་ངོས་བཟུང་བའོ།། དང་པོ་ལ་གཉིས། རྒྱུ་སྲེད་པ་སྤོང་པར་བསྟན་པ་དང༌། དེས་ན་འབྲས་བུ་ཡང་སྲིད་ལས་གྲོལ་བའོ། །གཉིས་པ་ལ་གཉིས། རྟོགས་བྱེད་ཀྱི་སེམས་ཐ་སྙད་དུ་ཡོད་པ་དང༌། དོན་དམ་པར་མེད་པར་བསྟན་པའོ། 

།མདོར་ན་ཡུལ་བདེ་སྡུག་རང་བཞིན་མེད་པར་བསྟན་ནས་དེ་ལྟར་རྟོགས་པས་བདེ་བ་དང་ཕྲད་པར་འདོད་པའི་སྲེད་པ་དང་སྡུག་བསྔལ་དང་བྲལ་བར་འདོད་པའི་སྲེད་པ་སྤོང་ལ། དེ་ནི་འཁོར་བའི་རྒྱུར་བཤད་པའི་འདོད་སྲེད་དང༌། འཇིགས་སྲཻད་ཡིན་པས་དེ་སྤངས་པས་འཁོར་བ་ལས་གྲོལ་ཅེས་པའོ། །གཉིས་པ་དོགས་པ་སྤང་བ་ལ་གཉིས། དོགས་པ་དགོད་པ་དང༌། ལན་བཤད་པའོ། །གཉིས་པ་ཐེག་དམན་གྱི་མདོའི་ཤེས་བྱེད་དགོད་པ་ལ་གཉིས། མདོ་དྲང་བ་དང༌། དེ་ཉིད་སློབ་དཔོན་གྱི་བཞེད་པར་བསྟན་པའོ། །གཉིས་པ་རྩོད་པ་སྤང་བ་ལ་གཉིས། རྩོད་པ་དང༌། དེའི་ལན་ནོ། །འདི་ལ་གཉིས། སྤྱིར་བཤད་པ་དང༌། སོ་སོར་ཕྱེ་སྟེ་བཤད་པའོ། །འདི་ལ་གཉིས། ཐེག་ཆེན་བསྟན་པ་དོན་མེད་དུ་ཐལ་བ་སྤང་བ་དང༌། ཐེག་ཆེན་དུ་ཆོས་ཀྱི་བདག་མེད་བསྟན་པ་དོན་མེད་དུ་ཐལ་བ་སྤང་བའོ། །ཡང་ན་དགག་པ་དངོས་དང༌། སྐྱོན་སྤོང་དགག་པའོ། །འདྀ་འགྲེལ་བཤད་ན་ཡོད་དོ། །དང་པོ་ལ་གཉིས། རིགས་པ་དང༌། ལུང་ངོ༌། །གཉིས་པ་ལ་གཉིས། རིགས་པ་དང༌། ལུང་ངོ༌། བདག་མེད་འདི་ནི་འགྲོ་བ་རྣམས་གྲོལ་ཕྱིར༑ ༑ཅེས་པར་ཉན་ཐོས་དང་རང་སངས་རྒྱས་རྣམས་ཀྱིས་ཀྱང་རྟེན་ཅིང་འབྲེལ་བར་འབྱུང་བ་རྐྱེན་ཉིད་འདི་པ་ཙམ་མཐོང་མོད་ཀྱི། དེ་ལྟ་ན་འདི་དག་ཆོས་ཀྱི་བདག་མེད་ཡོངས་སུ་རྫོགས་པ་བསྒོམས་པ་མེད་དེ། ཁམས་གསུམ་ན་སྤྱོད་པའི་ཉོན་མོངས་པ་སྤོང་བའི་ཐབས་ཙམ་ཞིག་ནི་ཡོད་དོ། །དེ་དག་ལ་གང་ཟག་གི་བདག་མེད་པ་མ་ལུས་པར་སྒོམ་པ་ནི་ཡོད་པར་རྣམ་པར་གཞག་གོ །ཞེས་འབྱུང་ཞིང༌༑ འདིར་ཐེག་དམན་གྱི་སྡེ་སྣོད་དུ་ཆོས་ཀྱི་བདག་མེད་རྒྱས་པར་མ་བསྟན་པར་གསུངས་པས་སྟོན་ཚུལ་ལ་ཇི་ལྟར་ཡོད་ཀྱང༌། ཉན་རང་གིས་ཆོས་ཀྱི་བདག་མེད་རྫོགས་པར་མི་བསྒོམས། གང་ཟག་གི་བདག་མེད་རྫོགས་པར་བསྒོམས་ཞེས་གསུངས་དགོས་པས་རིགས་པ་མཐའ་ཡས་པ་དང་དུས་རིང་པོར་གང་ཟག་གི་བདག་མེད་སྒོམ། ཆོས་ཀྱི་བདག་མེད་ལ་དེ་ལྟར་གོམས་པ་（༡༣ན）ལྷུར་ལེན་མི་བྱེད་ཟེར་དགོས་པ་འདྲ་བས་འདིའི་དོན་ཞིབ་པར་དཔྱད་དོ།

།གཉིས་པ་སྤྱོད་པའི་ངོ་བོར་གྱུར་པའི་བསོད་ནམས་ཀྱི་སྒོ་ནས་ལྷག་པར་བསྟན་པ་ལ་གཉིས། ས་འདིར་ལྷག་པའི་སྦྱིན་པའི་ཡོན་ཏན་བསྟན་པ་དངོས་དང༌། འཕྲོས་དོན་སྦྱིན་པའི་རྣམ་གཞག་བཤད་པའོ། །དང་པོ་ལ་གཉིས། མཚམས་སྦྱར་བ་དང་དོན་བཤད་པའོ། །འདི་ལ་གཉིས། ཕར་ཕྱིན་གཞན་ལས་སྦྱིན་པའི་ཉམས་ལེན་ལྷག་པར་བསྟན་པ་དང༌། དེ་ཉིད་སའི་ཡོན་ཏན་ཡོད་པའི་ཤེས་བྱེད་དུ་བསྟན་པའོ། །དང་པོ་ལ་གཉིས། རྩ་བ་དང༌། འགྲེལ་པའོ། །གཉིས་པ་ལ་གཉིས། རྩ་བ་དང༌། འགྲེལ་པའོ། །གཉིས་པ་ལ་གཉིས། སྦྱིན་པ་ཙམ་གྱི་ཡོན་ཏན་སྤྱིར་བསྟན་པ་དང༌། སྦྱིན་པའི་ཕར་ཕྱིན་གྱི་དབྱེ་བ་བྱེ་བྲག་ཏུ་བཤད་པའོ། །དངཔོ་ལ་གཉིས༑ རྟེན་གཉིས་ཀ་ལ་བདེ་བ་སྐྱེད་པས་སྦྱིན་པའི་གཏམ་གཙོ་བོར་མཛད་པ་དང༌༑ བྱངསེམས་ཀྱི་སྦྱིན་པའི་ཡོན་ཏན་བྱེ་བྲག་ཏུ་བཤད་པའོ། །དང་པོ་ལ་གཉིས༑ རྟེན་གཉིས་ཀའི་སྦྱིན་པས་བདེ་བ་སྐྱེད་ཚུལ་བཤད་པ་དང༌། དེས་ན་སྦྱིན་པའི་བསྔགས་པ་གཙོ་བོར་མཛད་པའོ། །དང་པོ་ལ་གཉིས། བྱང་སེམས་ལས་གཞན་གྱི་སྦྱིན་པས་བདེ་བ་སྐྱེད་ཚུལ་དང༌། བྱང་སེམས་ཀྱི་སྦྱིན་པས་བདེ་བ་སྐྱེད་ཚུལ་ལོ། །དང་པོ་ལ་གཉིས། སྤྱིའི་མཚམས་སྦྱར་བ་དང༌། སོ་སོའི་དོན་བཤད་པའོ། །འདི་ལ་གཉིས། རྒྱས་པར་བཤད་པ་དང༌། དོན་བསྡུ་བའོ། །དང་པོ་ལ་གཉིས། འཁོར་བའི་བདེ་བ་སྐྱེད་ཚུལ་བསྟན་པ་དང༌། མྱང་འདས་ཀྱི་བདེ་བ་སྐྱེད་ཚུལ་ལོ། །དང་པོ་ལ་གཉིས། དངོས་ཀྱི་དོན་དང༌། དེ་ལ་དོགས་པ་སྤང་པའོ།། འདི་ལ་གསུམ། མཚམས་སྦྱར། རྩ་བ། འགྲེལ་པའོ། །གཉིས་པ་ལ་གསུམ། སྔ་འགྲེལ༑ རྩ་བ། འགྲེལ་པའོ། །གཉིས་པ། བྱང་སེམས་ཀྱི་སྦྱིན་པས་བདེ་བ་སྐྱེདཚུལ་ལ་གཉིས། རྩ་བ། འགྲེལ་པའོ། །གཉིས་པ་བྱང་སེམས་ཀྱི་སྦྱིན་པའི་ཡོན་ཏན་བྱེ་བྲག་ཏུ་བཤད་པ་ལ་གཉིས། དྲི་བས་མཚམས་སྦྱར་བ་དང༌། དེའི་ལན་བསྟན་པའོ། །འདི་ལ་གཉིས། བྱང་སེམས་ཀྱི་སྦྱིན་པས་བདེ་བ་ཁྱད་པར་ཅན་དུ་སྐྱེད་པར་བསྟན་པ་དང༌། དེ་ལ་དོགས་པ་སྤང་བའོ། །དང་པོ་ལ་གཉིས།

རྩ་བ་དང༌༑ འགྲེལ་པའོ། །གཉིས་པ་ལ་གཉིས། དོགས་པ་དགོད། དེའི་ལན་བསྟན་པའོ༑ ༑དང་པོ་ནི།（༡༣བ）ཐམས་ཅད་བྱིན་པས་ཡིད་ལ་བདེ་བ་ཁྱད་པར་ཅན་སྐྱེ་ན་ལུས་བཅད་པ་ལའང་སྡུག་བསྔལ་མི་འབྱུང་བས་དེ་ལྟར་བརྗོད་པ་ཡིན་ནམ་ཞེ་ན༑ འགྱུར་རྙིང་དུ་ལས་ལ་སྡུག་བསྔལ་འབྱུང་བར་མི་འགྱུར་བས་འདི་སྐད་སྨྲ་བ་ཡིན་ནམ་ཞེ་ན། ཞེས་འབྱུང་ངོ༌། །གཉིས་པ་ལ་གཉིས། སྐྱེ་འཕགས་ཀྱི་དབྱེ་བས་ལུས་ཀྱི་སྡུག་བསྔལ་ཡོད་མེད་ཀྱི་ཁྱད་པར་བཤད་པ་དང༌། བྱང་སེམས་སོ་སྐྱེ་ལ་དོགས་པ་སྤང་བའོ། །དང་པོ་ལ་གཉིས། ལན་དངོས་དང་དེའི་ཤེས་བྱེད་དགོད་པའོ། །འདི་ལ་གཉིས། མདོའི་ཤེས་བྱེད་དང༌། བསྟན་བཅོས་ཀྱི་ཤེས་བྱེད་དོ། །གཉིས་པ་ལ་གསུམ། སྔ་འགྲེལ་གྱིས་མཚམས་སྦྱར་བ་དང༌། རྩ་བས་བསྟན། འགྲེལ་བས་བཤད་པའོ། ། གཉིས་པ་སྦྱིན་པའི་ཕར་ཕྱིན་དབྱེ་བ་བཤད་པ་ལ་གཉིས། མཚམས་སྦྱར། དོན་བཤད་པའོ། །འདི་ལ་གཉིས། འཇིག་རྟེན་ལས་འདས་པའི་སྦྱིན་པའི་ཕར་ཕྱིན་དང༌༑ འཇིག་རྟེན་པའི་སྦྱིན་པའི་ཕར་ཕྱིན་ནོ། །དང་པོ་ལ་གཉིས༌། རྩ་བས་བསྟན༑ འགྲེལ་བས་བཤད་པའོ། །འདི་ལ་ཕར་ཕྱིན་སྤྱིའི་སྒྲ་བཤད་ན་ཕ་རོལ་ནི་འཁོར་བའི་རྒྱ་མཚོའི་ཕ་རོལ་གྱི་འགྲམ་དང་ངོགས་ཏེ། དེའང་བྱེ་བྲག་ཏུ་སངས་རྒྱས་ལ་བྱའོ། །དེ་ལྟ་བུའི་ཕ་རོལ་ཏུ་སོན་པ་ནི་ཕ་རོལ་ཏུ་ཕྱིན་པའོ། །ཞེས་སོ། ། སྦྱིན་པའི་ཕར་ཕྱིན་གྱི་སྐད་དོད་ལ་ཚིག་ཕྱི་མ་ཞེས་སོགས་ཀྱི་དོན་ལ། དྷ་ན་པ་རམ་ཨི་ཏུ་ཞེས་པ་ཡོད་ལ་དེ་ལ་མཚམས་སྦྱར་བའི་ཚེ་རམ་གྱི་ཀླད་ཀོར་མ་ཞེས་པའི་སྲོག་དེ་རིམ་པ་ལས་འདས་པ་མ་ཡིན་པར་དབྱེ་བར་བྱའོ། །ཞེས་འབྱུང་བས་གོང་དུ་ཕྱེ་ན་རིམ་པ་ལས་འདས་པ་ཡིན་པས་འོག་ཏུ་ཕྱེ་ནས་གྲལ་དུ་བཅུག་པ་ན། པ་ར་མར་འདོད་པ་ནི། འོག་ཏུ་དབྱངས་ཡིག་བཅུ་གཉིས་མཐོང་ན་མར་ཞེས་བཤད་པས་ཀླད་ཀོར་ཀློག་ནའང་མར་ཀླག འབེབས་ནའང་མར་འབེབས་ཞེས་པས་འོག་ཏུ་ཨི་མཐོང་བས་མར་འོང་ངོ༌། །དེ་ལྟར་ཡིན་ཀྱང༌། ཨོཾ་ཧཱུྃ་ལ་སོགས་ས་བོན་རྣམས།

ཕལ་ཆེར་ཀླད་ཀོར་འབྲེལ་མི་བྱ། ཞེས་པས་ས་བོན་གྱི་ཡི་གེའི་ཀླད་ཀོར་མི་འབྲེལ་ཞིང༌། ངར་ཀློག་པའང་ཡོད་མོད། འདིར་ནི་པ་རམ་ཨི་ཏ་ཅེས་པར་འགྱུར་རོ། །དེའང་གསལ་བྱེད་སྲོག་མེད་ཀྱི་འོག་ཏུ་དབྱངས་ཡིག་གང་ཡོད་ཀྱང་གོང་མའི་སྲོག་ཏུ་འགྱུར་བ་སྒྲ་（༡༤ན）སྤྱིའི་བཅས་པ་ཡིན་པས་ཨི་དེ་མ་ལ་བྱིན་པས་མི་ཞེས་འགྱུར་ཏེ། དེ་ལྟར་ན་པ་ར་མཱི་ཏི་ཞེས་འབྱུང་ངོ༌། །དེ་ལ་ཕྱི་རོལ་པའི་སྒྲ་པ་འགའ་ཞིག་གིས་ཁྱཻད་ཀྱི་སྟོན་པས་སྒྲ་མི་ཤེས་ཏེ། པ་རཾ་ཨི་ཏ་ཞེས་པ་མ་ཡིན་གྱི། པ་ར་ཨི་ཏ་ཞེས་འབྱུང་ལ། མཚམས་སྦྱར་བའི་ཚེ་རའི་སྲོག་ཕྱུང་བས་ཨར་འགྱུར་ལ། དེའང་རིམ་པ་ལས་འདས་པ་མ་འགྱུར་ལ། དེའང་རིམ་པ་ལས་འདས་པ་མ་ཡིན་པར་དབྱེ་བར་བྱའོ། །ཞེས་འབྱུང་བས། པ་ར་ཨ་ཨི་ཏ་ཞེས་པར་འགྱུར་ལ། དེའང་ཕྱི་པའི་སྒྲའི་བསྟན་བཅོས་ཤིག་ལས་ཨིའི་གོང་གི་ཨ་ནི་ཨེར་འགྱུར་ལ་ཨི་མི་མངོན་པར་བྱ་ཞེས་པས་ཨ་གཉིས་དྲིལ་བས་ཨེར་འགྱུར་ལ་ཨེ་དེ་ར་ལ་བཅུག་པས་རེ་བཞེས་པར་འགྱུར་རོ། །དེ་ལྟ་ན་དྷརྨ་པ་རེ་ཏ་ཞེས་ལས་ཚིག་མི་འཕྲོས་པ་ཡིན་གྱི། རཾ་གྱི་ཀླད་ཀོར་ནི་མཚམས་མ་སྦྱར་བའི་ཚེ་ཀླད་ཀོར་དང༌། མཚམས་སྦྱར་བས་མ་ཞེས་གྲལ་གཉིས་ཀར་མི་དགོས་ཞེས་ཟེར་རོ། །དེའི་ལན་དུ་བྱ་ཀ་ར་ཎའི་ཁུངས་སྟོན་ཏེ། ཚིག་ཕྱི་མ་ཡོད་ན་ཞེས་པ་ཨི་ཏའོ། །མི་མངོན་པར་མི་བྱའོ་ཞེས་པ་ནི་རམ་ཞེས་པའི་ཚིག་གི་མ་དེ་མི་མངོན་པར་མི་བྱ་ཞེས་པའོ།། གཟུགས་སུ་འགྱུར་པའམ་ཞེས་པ་ནི། མཚམས་སྦྱར་བས་པ་ར་མི་ཏ་ཞེས་རྣམ་དབྱེ་གཉིས་པ་རཾ་དང་དུ་ཞེས་ལས་ཚིག་གིས་བསྟན་པའི་གཟུགས་སུ་འགྱུར་རོ།། པྲེ་ཤོ་དྷ་ར་ལ་སོགས་པ་ཡིན་པའི་ཕྱིར་ཞེས་པ་ནྀ་ལྟོ་སྐེམ་ཡིན་ཞེས་སྟོན་པ་སྟེ། པྲེཤོ་སྐེམ། ཨུ་དྷ་ར་ལྟཽ་བ་ཞེས་པ་ཡིན་པས་ཁྱོད་ཀླད་ཀོར་མེད་པར་འདོད་པ་དེ་ལྟོ་སྐེམ་པ་ཡིན་པས་མི་འབྲེལ་བའི་ཕྱིར། གོང་མ་དྷ་ན་ཞེས་པ་དེ་ལ་མཚམས་སྦྱར་བྱར་མེད་ལ། འོག་མ་པ་རི་མི་ཨེ་ཏི་ཞེས་པ་ལ་མཚམས་སྦྱོར་བྱས་པས་མའི་མཐའ་ཅན་དུ་བཞག་པ་ལ་ཨི་ཞུགས་ཞེས་པའོ།

།ལོ་ཙྪ་བ་མདོ་སྡེ་འབར་རོ། །བྱ་ཞིང་པ་ན་རེ། གཞན་འདྲ་བ་ལ་རཾ་གྱི་ཀླད་ཀོར་གྱི་མ་དེ་དུ་ཞེས་རྣམ་དབྱེ་གཉིས་པ་ཡིན་གསུང་ཞིང༌། པྲེ་ཤོ་དྷ་ར་ལ་ཁྱེད་ཀྱི་དེ་ལྟོ་སྐེམ་ཡིན་པས་མ་འབྲེལ་བ་དང༌༑ བྱ་ཀ་ར་ཎའི་ལུང་གཉིས་ཀྱིས་ལན་འདེབས་གསུང་ངོ༌། །མདོར་ན་ངེད་རང་གི་འཇོག་ཚུལ་ལ་ཕྱི་པས་པ་ར་མི་ཏ་ཞེས་པ་མིན། པ་རེ་ཏ་ཞེས་པ་ཡིན། ཕ་རོལ་ཏུ་ཕྱིན་ཅེས་པ་མིན། ཕ་རོལ་ཕྱིན་ཞེས་པ་ཡིན་ཞེས་པ་ལ། ཕ་ནིར། ཚིག་ཕྱི་མ་ཞེས་སོགས་ཀྱིས་ལས་ཚིག་མ་དེ་མི་མངོན་པར་མི་བྱ་ཞེས་འབྱུང་ལ། དེ་ལྟར་བྱས་པས་མ་དང་དུ་ཞེས་（༡༤བ）པའི་ལས་ཚིག་གིས་བསྟན་པའི་སྒྲའི་རང་བཞིན་གྱི་གཟུགས་པ་ར་མི་ཏ་ཞེས་པར་འགྱུར་ཞིང༌། ཞེས་ལུང་འགལ་དང༌། ཁྱེད་ཀྱི་དེ་ལྟོ་སྐེམ་ཙམ་གྱི་བྱེད་ལས་ཅན་ཡིན་པས་འབྲེལ་མེད་པའི་ཕྱིར། རཾ་ཞེས་མའི་མཐའ་ཅན་འཐད་ཅེས་པའོ། །ལས་ཚིག་གི་མ་དང་དུ་ནི་རྒྱ་སྐད་བོད་སྐད་དོ་རྣམ་དབྱེ་གཉིས་པ་ལ་ལས་ཞེས་འབྱུང་བ་དུ་དང་མཐུན་ནོ། ཁ་ཅིག་པྲེ་ཤོ་ལ་ནང་པའི་བསྟན་བཅོས་ལས་ཀྱང་ཞེས་འབྱུང་ཡང་ཕྱི་རོལ་པ་འགོག་པ་ལ་མི་ཕན་ནོ། ། ཛ་ཡ་ཨཱནྟའི་ལུགས་ལ། རྒྱ་གར་གྱི་སྐད་ལ་ཕ་རོལ་ལ་པ་རཱ་དང༌། ཕྱིན་པ་ལ་ཨི་ཏ་ཞེས་པ་ཡོད་ལ། ཚིག་གཉིས་སྡུད་པར་བྱེད་པའི་དུས་སུ་པ་རཱ་ལ་རྣམ་དབྱེ་གཉིས་པའི་གཅིག་ཚིག་ཨཾ་བྱིན། ཨི་ཏའི་རྗེས་སུ་རྣམ་དབྱེ་དང་པོའི་ཚིགས་སུ་བྱིན་ཏེ། པ་རཱ་མ་ཨཱི་ཏ་པ་ར་ཨི་ཏཱ་ཞེས་ཚིག་བསྡུ་བར་བྱས་ན་ཨཾ་དང་སུ་མི་མངོན་པར་འགྲོ་བ་ཡིན་ནའང་འདིར་ཕྱིས་ཕྱི་མ་ཡོད་ན་མི་མངོན་པར་མི་བྱའོ་ཞེས་པའི་སྒྲའི་རྩ་བའི་ཚིག་གིས་སུ་མི་མངོན་པར་བྱེད་ཀྱང་ཨམ་མི་མངོན་པར་མ་བྱས་པའོ༑ ༑མཚན་ཉིད་འདིས་ལས་ཀྱི་རྣམ་པར་དབྱེ་བ་ཞེས་པ་ནི་རྣམ་དབྱེ་གཉིས་པའི་གཅིག་ཚིག་ཨམ་མོ་དེ་མི་མངོན་པར་མ་བྱས་པས་པ་རཱ་མི་ཏ་ཞེས་པའི་སྒྲའི་རང་བཞིན་དུ་གྱུར་པའོ། །པྲེ་ཤོ་དྷ་ར་ལ་སོགས་པའི་ནང་ན་པ་རཱ་མ་ཞེས་པའི་ཚིག་མའི་མཐའ་ཅན་ཏེ།

པ་རཱ་མ་ཞེས་བརྗོད་པ་ཡིན་པས་མི་མངོན་པར་མི་བྱའོ་ཞེས་བཤད་དེ། ཨམ་གྱི་ཨ་ཕྱིས་མ་བཞག་པ་ལ་ཨི་བྱིན་པས་མི་ཏར་སོང་ཞེས་པའོ༑ ༑དང་པོའི་ཚིགས་སུ་ནི་མ་དག་པ་འདྲ་བས་མི་ཡིན་ནམ་དཔྱད་དོ། །བོད་ཁ་ཅིག་གིས་མུན་སྤྲུལ་གྱི་བཤད་པ་བྱས་ཞེས་གསུང་ངོ༌། །འདི་ལ་པ་ར་ཨམ་ཨི་ཏ་ལ་པ་ར་མི་ཏ་ཞེས་ཚིགས་བསྡུ་བྱས་ན་ཞེས་པ་ཡིན་ནམ། ཡི་གེ་མ་དག་གམ་སྙམ་མོ། །ཨམ་མི་མངོན་པར་མ་བྱས་ཞེས་པ་དང་ཨམ་གྱི་ཨ་ཕྱིས་མ་བཞག་ཅེས་པ་ནི་ཡི་གེའི་གཟུགས་ཀྱི་སྡུད་ཚུལ་འདི་ལྟར་བྱས་ན་དངོས་སུ་འགལ་བར་འདུག་གོའམ་ཞེས་གདམ་ང་ཅན་ནོ་ཞེ་ན། ཨ་མ་ཕྱིས་ན་མ་དང་ཨི་ཕྲད་བའི་མི་ཏ་ཞེས་པ་དཀའོ། །ཨ་མ་ནྀ་སྣ་ལྡན་གྱི་ཡི་གེར་བྱས། སྟེར་ལུགས་ར་ལ་ཀླད་ཀོར་དུ་བྱིན་ནས་སྔར་ལྟར་བཤད་ན་འགྲིག་པར་སྣང་ངོ༌། །པྲཻ་ཤོ་དྷ་ར་ཞེས་པའི་ནང་ན་ཞེས་པ་ལྟར་ན་འདི་ཐུན་མོང་བའི་བསྟན་བཅོས་གཅིག་ལ་བྱ་དགོས་སོ། །སུ་མིན། སི་ཡིན་ཞེས་པ་སྒྲའི་བསྟན་བཅོས་（༡༥ན）སོ་སོའི་ཁྱད་པར་ཡིན་པ་འདྲའོ། །ནག་ཚོར༑ རྐྱེན་ཕྱིས་ནས་ཚིག་ཕྱི་མའི་མཚན་ཉིད་ཅན་སྦྱར་བའི་ངོ་བོ་ཉིད་དོ་ཞེས་པ་ལས་མི་འབྱུང་ངོ༌། །ཚིག་ཕྱི་མ་ཞེས་སོགས་ཀྱིས་སྐད་དོད་ལ་ཕ་རོལ་ཏུ་ཕྱིན་ཅེས་པའི་སྐད་དོད་ཡོད་པས་ཕ་རོལ་ཏུ་ཕྱིན་ཅེས་པར་འགྱུར་ཞེས་ཟེར་བ་གོར་མི་ཆག་གོ ༑བོད་སྔ་མས་འོ་ན་སྦྱིན་པ་དང་ཚུལ་ཁྲིམས་སོགས་ཕོ་རྟགས་མ་ཡིན་ནམ། ཇི་ལྟར་ན་ཨི་ཏ་ཞེས་མོ་རྟགས་ཀྱིས་སྦྱོར་བར་བྱེད། ཤེས་རབ་མོ་རྟགས་ཀྱི་ཡི་གེ་ཡིན་པས་ཕ་རོལ་ཏུ་ཕྱིན་པར་འཐད་ཀྱང༌། སྦྱིན་སོགས་ལ་ཕ་རོལ་ཕྱིན་མར་མི་འཐད་དོ་ཞེ་ན། ཤེས་རབ་བཟུང་ནས་བྱེ་བྲག་ཏུ་བཤད་པ་ཡིན་ཞེས་བྱ་བ་སྟེ། ཤེས་རབ་མོ་རྟགས་ཀྱི་ཡི་གེ་ཡིན་པས་དེའི་དབང་དུ་བྱས་ནས་ཨི་ཏ་ཞེས་མོ་རྟགས་སྦྱར་བ་ཡིན་ལ། དེ་བཞིན་དུ་སྦྱིན་སོགས་ཀྱང་ཕར་ཕྱིན་དུ་འདྲ་བས་མོ་རྟགས་ཀྱི་སྒྲ་སྦྱར་ཞེས་གསུང་མོད། སྙིང་པོ་མེད་པའི་བཤད་པ་སྟེ། འདི་དག་ནི་ཕ་རཽལ་ཏུ་ཕྱིན་པའི་ཕ་རོལ་སངས་རྒྱས་ལ་བཤད་པའི་ཚེ་སྦྱིན་སོགས་འདི་དག་ཕ་རོལ་དེར་ཕྱིན་ཟིན་པ་དང་ཕྱིན་བྱེད་གང་ཡང་མ་ཡིན་པས་ཇི་ལྟར་ན་ཕ་རོལ་ཏུ་ཕྱིན་པ་ཞེས་པའི་མིང་འཐད་སྙམ་པ་ལ།

ཇི་ལྟར་ལོང་བའི་ཚོགས་ཀུན་བདེ་བླག་ཏུ༑ ༑ཞེས་པས་འཁོར་གསུམ་མི་དམིགས་པར་རྟོགས་པའིཤེས་རབ་ཀྱིས་ཟིན་པའི་སྦྱིན་པ་བཟུང་ནས་སྦྱིན་པའི་ཕར་ཕྱིན་ཞེས་བྱེ་བྲག་ཏུ་བཤད་པ་ཡིན་ཏེ། དེས་ཟིན་པའི་སྦྱིན་པ་ལ་སོགས་པ་རྣམས་ནི་ཕ་རོལ་དེར་འགྲོ་བར་བྱེད་པས་ཤེས་རབ་ཀྱི་ཕ་རོལ་ཏུ་ཕྱིན་པ་དང་འདྲ་བས་ཕ་རོལ་ཏུ་ཕྱིན་པ་ཞེས་བཤད་པ་ཡིན་ནོ།། ནག་ཚོར་ཤེས་རབ་ཀྱིས་བཟུང་བའི་ཉེ་བར་སྤྱད་པས་སོ། །ཞེས་འབྱུང་ངོ༌། །དེར་མ་ཟད་ཤེས་རབ་ཀྱིས་མ་ཟིན་ཀྱང་རྣམ་མཁྱེན་དུ་ཡོངས་སུ་བསྔོ་བའི་ཁྱད་པར་གྱིས་ཕ་རོལ་ཏུ་འགྲོ་བ་ལ་ངེས་པར་བཞག་ནས་ཀྱང་སྦྱིན་པས་ཕ་རོལ་ཏུ་ཕྱིན་པའི་མིང་རྙེད་པར་འགྱུར་རོ། །གཞན་ལའང་དེ་བཞིན་དུ་རིག་པར་བྱའོ། །ཞེས་བཤད་པར་བྱ་རྒྱུ་ཡིན་པས་སོ། །དེ་ལྟ་བུའི་ཕ་རོལ་ཏུ་ཕྱིན་པ་ཞེས་བྱ་བའི་ཕྱིན་པ་འདི་ཡང་ཟིན་བྱེད་ཀྱི་ཤེས་རབ་དེ་འཁོར་གསུམ་དུ་དམིགས་པ་དང་བྲལ་བར་གྱུར་ན་འཇིག་རྟེན་ལས་འདས་པའི་ཕ་རོལ་ཏུ་ཕྱིན་པ་ཞེས་རྒྱལ་བའི་ཡུམ་ལས་གསུངས་ཏེ། འཁོར་གསུམ་དུ་མི་དམིགས་པ་སྟེ་མི་སྣང་བའི་བློ་ནི་འཇིག་རྟེན་ལས་འདས་པ་ཟག་མེད་（༡༥བ）ཤེས་རབ་ཡིན་པའི་ཕྱིར་ལ། གསུམ་དུ་དམིགས་པ་སྟེ་སྣང་བའི་བློ་ནི་འཇིག་རྟེན་གྱི་ཐ་སྙད་ཀྱི་བདེན་པས་བསྡུས་པ་ཉིད་ཀྱིས་འཇིག་རྟེན་པ་ཉིད་ཡིན་པའི་ཕྱིར་རོ། །འདིའི་འཇིག་རྟེན་ནི་རྟོག་པ་ལ་འཇིག་རྟེན་དུ་བྱས་པ་ཡིན་ལ། རྟོག་པའང་སྒྲ་དོན་འདྲེས་རུང་འཛིན་པའི་རྟོག་པ་མིན་གྱི་ཡང་དག་མ་ཡིན་ཀུན་རྟོག་གོ །འདི་ལྟ་བུའི་མི་དམིགས་པ་དེ་ནི་དོན་དམ་པའི་བྱང་ཆུབ་སེམས་དཔའི་གནས་སྐབས་མ་ཐོབ་པ་དག་གིས་བློ་ཡུལ་དུ་ཤེས་པར་མི་ནུས་སོ། །འདི་དག་ཏུ་ནི་ཕ་རོལ་ཏུ་ཕྱིན་བྱེད་ལ་ཕར་ཕྱིན་དུ་གསལ་བར་བཤད་པས། སློབ་ལམ་དུ་ཤེས་རབ་ཀྱི་ཕར་ཕྱིན་ཡོད་པར་གསལ་བར་བསྟན་ནོ༑ ༑ གཉིས་པ་ལ་གཉིས། རྩ་བ་དང༌། འགྲེལ་པའོ། །གསུམ་པ་ས་ཡི་ཡོན་ཏན་བརྗོད་པའི་སྒོ་ནས་མཇུག་བསྡུ་བ་ལ་གསུམ།

སྔ་འགྲེལ་གྱིས་མཚམས་སྦྱར། རྩ་བས་བསྟན། འགྲེལ་པས་བཤད་པའོ། །དབུ་མ་ལ་འཇུག་པའི་བཤད་པ་ལས་རབ་ཏུ་དགའ་བ་ཞེས་བྱ་བ་སེམས་བསྐྱེད་པ་དང་པོའི་བསྡུས་དོན་བཤད་ཟིན་ཏོ།། །། ཅ༢ སེམས་བསྐྱེད་པ་གཉིས་པ་བཤད་པ། ཀ་རི་ཀ་ནས་གསང་བ་འདུས་པའི་བར། ཁ་ཅིག་ཙམ་མིན་ཁ་ཐོན་བྱས་པ་ལ༑ ༑ག་ནས་བརྟགས་ཀྱང་ཞེས་པ་ག་ལ་མངའ། ང་དང་ང་ཡིར་འཛིན་པ་སྤངས་ཕྱིར་རོ། །ང་རྒྱལ་མེད་པས་འཆད་པོ་གཞན་དག་ལ། །ག་ཞད་ཙམ་གྱི་སྨྲ་བའང་མི་རྩོམ་ཞིང༌། ཁ་ཞེ་ཀུན་ཏུ་འཇམ་དབྱངས་བསྔགས་པ་ཡི། །ཀ་རི་ཀ་ཡིས་དུས་འདའ་དེ་ལ་འདུད། །གཉིས་པ་རྟེན་པ་བསླབ་པ་ཁྱད་པར་ཅན་གྱི་ངོ་བོ་དང་འབྲས་བུའི་སྒོ་ནས་ཕྱེ་བའི་ས་བཤད་པ་ལ་གཉིས། བསླབ་པ་གསུམ་གྱི་ངོ་བོའི་སྒོ་ནས་ཕྱེ་བའི་ས་བཤད་པ་དང༌། བསླབ་པ་གསུམ་གྱི་འབྲས་བུའི་སྒོ་ནས་ཕྱེ་བའི་ས་བཤད་པའོ། ། དང་པོ་ལ་གསུམ། ལྷག་པ་ཚུལ་ཁྲིམས་ཀྱི་བསླབ་པ་ཁྱད་པར་ཅན་དང་ལྡན་པའི་ས་བཤད། ལྷག་པ་སེམས་ཀྱི་བསླབ་པ་ཁྱད་པར་ཅན་དང་ལྡན་པའི་ས་བཤད། ལྷག་པ་ཤེས་རབ་ཀྱི་བསླབ་པ་ཁྱད་པར་ཅན་དང་ལྡན་པའི་ས་བཤད་པའོ། །དང་པོ་ལ་གཉིས། རབ་བྱེད་ཀྱི་གཞུང༌། རབ་བྱེད་ཀྱི་མཚན་ནོ། །ཡང་ན་ཤེས་རབ་ཀྱི་རྐྱེན་དུ་གྱུར་པའི་བསླབ་པ་དང་ལྡན་པའི་ས་བཤད་པ་དང༌། རྟེན་པ་ཤེས་རབ་ཀྱི་ངོ་བོར་གྱུར་པའི་བསླབ་པ་དང་ལྡན་པའི་ས་བཤད་པའོ། །དང་པོ་ལ་གཉིས། ཚུལ་ཁྲིམས་ཀྱི་བསླབ་པ་དང་ལྡན་པའི་ས་བཤད། ཏིང་ངེ་འཛིན་གྱི་བསླབ་པ་དང་ལྡན་པའི་ས་བཤད་པའོ། །（༡༦ན）དང་པོ་ལ་རབ་བྱེད་ཀྱི་གཞུང་ཞེས་སོགས་སྦྱར་རོ། །འདི་ཚུལ་ཁྲིམས་ལ་གནས་ནས་ཏིང་ངེ་འཛིན་ལ་བརྟེན་ཏེ་ཤེས་རབ་ཀྱིས་ཉོན་མོངས་སྤོང་ཞེས་གསུངས་པ་ལྟར་སྦྱར་བའོ། །དང་པོ་ལ་གཉིས། ཁྱད་ཆོས་སའི་ཡོན་ཏན་རྒྱས་པར་བཤད་པ་དང༌། སའི་ཡོན་ཏན་བརྗོད་པའི་སྒོ་ནས་མཇུག་བསྡུའོ། །དང་པོ་ལ་གཉིས། ས་འདིར་ལྷག་པའི་ཚུལ་ཁྲིམས་ཀྱི་ཡོན་ཏན་བྱེ་བྲག་ཏུ་བཤད་པ་དང༌། ཚུལ་ཁྲིམས་ཀྱི་ཕར་ཕྱིན་གྱི་དབྱེ་བ་སྤྱིར་བཤད་པའོ།

། དང་པོ་ལ་གཉིས། ས་འདིར་མི་མཐུན་ཕྱོགས་དང་བྲལ་བའི་ཚུལ་ཁྲིམས་ཡོད་པར་བསྟན་པ་དང༌། དེ་ཉིད་དཔེ་དང་སྦྱར་ཏེ་བཤད་པའོ། །དང་པོ་ལ་དངོས་དོན་ས་འདིའི་ཚུལ་ཁྲིམས་ཀྱི་དབང་དུ་བྱས་ཏེ་བཤད་པ་དང༌། ཞར་བྱུང་ཚུལ་ཁྲིམས་སྤྱིའི་དབང་དུ་བྱས་ཏེ་བཤད་པའོ། །དང་པོ་ལ་གཉིས། བཅས་རང་གི་ལྟུང་བས་དག་པའི་ཚུལ་ཁྲིམས་དང་ལྡན་པར་བསྟན་པ་དང༌། སྤྲོས་པའི་མཚན་མས་དག་པའི་ཚུལ་ཁྲིམས་དང་ལྡན་པར་བསྟན་པའོ། །དང་པོ་ལ་གཉིས། ཚུལ་ཁྲིམས་ཀྱིས་ནང་གི་རྒྱུད་དག་པར་བྱས་པའི་ཚུལ་དང༌། ཚུལ་ཁྲིམས་ཀྱིས་ཕྱིའི་རྟེན་མཛེས་པར་བྱས་པའི་ཚུལ་ལོ། །དང་པོ་ལ་གཉིས། ས་འདིར་ཚུལ་ཁྲིམས་ཀྱི་ཕར་ཕྱིན་ལྷག་པར་བསྟན་པ་དང༌། དེ་ཉིད་ཀྱི་རྒྱུ་མཚན་བཤད་པའོ། །དང་པོ་ལ་གཉིས། ཚུལ་ཁྲིམས་སོགས་ཀྱི་སྒོ་ནས་ས་གཉིས་པ་ལ་སོགས་པའི་ཁྱད་པར་བཤད་པ་དང༌༑ ཁྱད་པར་ཚུལ་ཁྲིམས་བཤད་པའོ། །དང་པོ་ལ། ནག་ཚོར། ས་ཞེས་བྱ་བའི་མིང་ཅན་ཐམས་ཅད་ཀྱི་རང་བཞིན་ཤེས་པའི་ཁྱད་པར་ཉིད་ནི་ཚུལ་ཁྲིམས་ཀྱི་ཕ་རོལ་ཏུ་ཕྱིན་པ་ལ་སོགས་པ་ཡོན་ཏན་ཕུལ་དུ་བྱུང་བ་ཉིད་མེད་ན་མ་ཡིན་པས་སེམས་བསྐྱེད་པ་གཉིས་པ་ལ་སོགས་པའི་ཁྱད་པར་བརྗོད་པར་བྱའོ་ཞེས་འབྱུང་བདེའོ། །དང་པོ་ནི་འདིར་སྐད་དོད་ལ་ཤཱྀ་ལ་ཞེས་པ་ཡོད་ལ་དེ་དོན་གཉིས་ལ་འཇུག་ཏེ། བསིལ་པ་དང་ཚུལ་ཁྲིམས་སོ། །དང་པོའི་དབང་དུ་བྱས་ནས་ཉོན་མོངས་པ་དང་དུ་མི་ལེན་ཅིང་སྡིག་པ་མི་འབྱུང་བའི་ཕྱིར་མི་དགེ་བ་སྤྱད་པས་འགྱོད་པའི་མེ་ཞི་བས་བསིལ་བའི་ཕྱིར་རམ། གཉིས་པའི་དབང་དུ་བྱས་ནས་བདེ་བའི་རྒྱུ་ཞེས་པ་ལ། ཨ་བ་དྷན་ཅེས་པ་ལེན་པའམ་འཛིན་པའམ་རེག་པ་ལ་བྱེད་པས་བདེ་བའི་རྒྱུ་ཡིན་པ་ཉིད་ཀྱིས་དམ་པས་བསྟེན་པར་བྱ་བ་ཡིན་པའམ། དམ་པས་ལེན་པ་སོགས་ཡིན་པའི་ཚུལ་（༡༦བ）ལམ་རིགས་པའི་ཁྲིམས་ཞེས་པ་ཡིན་ནོ༑ ༑ཞེས་སྔ་མ་དག་གསུང་ངོ༌། །འདིར་ནི་ཤཱི་ལ་ཞེས་པ་ལ། ཤཱི་ཏ་བསིལ་བ་དང༌༑ ལ་ཏི་ཐོབ་པ་ལ་འཇུག་པའི་སྟེང་ནས་བཤད་དོ།

།ནག་ཚོར། ཚུལ་ཁྲིམས་ཀྱི་དབང་དུ་བྱས་ནས་ཀུན་ནས་སློང་བར་བྱེད་པའི་ལས་ཀྱི་ལམ་བཅུ་བཤད་པ་ནི། ཚུལ་ཁྲིམས་ཀྱི་ཕུན་ཚོགས་ཏེ་ཚུལ་ཁྲིམས་ཀྱི་མཐར་ཐུག་པའོ། །ཡོན་ཏན་རྣམས་དག་པ་ནི་ཡོན་ཏན་དག་པ་སྟེ། ཚུལ་ཁྲིམས་ཕུན་ཚོགས་ཡོན་ཏན་དགེ་ཞེས་བསྡུ་བར་བྱའོ། །ཞེས་འབྱུང་བས། སྤོང་བདུན་ཀུན་སློང་དང་བཅས་པའི་དགེ་བཅུ་ནི་ཚུལ་ཁྲིམས་ཕུན་ཚོགས་དང་ཡོན་ཏན་རྣམ་དག་ཡིན་ཞེས་པའོ། །དེས་ན་ཚུལ་ཁྲིམས་ཀྱི་ངོ་བོ་ངེས་ཚིག་དང་བཅས་པའི་སྒོ་ནས་བཤད་ནས་ས་འདིར་ནི་ཚུལ་ཁྲིམས་ཀྱི་དགག་སྒྲུབ་ཀྱི་མཚམས་ཐམས་ཅད་ལས་འདོར་ལེན་རྫོགས་པར་བྱེད་པས་ས་འདིར་འཆད་ཚུལ་སད་རྨི་གང་དུའང་མི་འབྱུང་བས་ཚུལ་ཁྲིམས་ལྷག་པར་སྟོན་པའོ། །གཉིས་པ་ལ་གཉིས། དངོས་ཀྱི་དོན་དང༌། དེ་ཉིད་མདོ་དང་སྦྱར་ཏེ་བཤད་པའོ༑ ༑འདི་ནི་ཇི་སྐད་དུ་ཞེས་སོགས་ཏེ། དབྱིག་པ་སོགས་ལ། ཕྱི་དང་ནང་གི་གནོད་པའི་རྒྱུ་མེད། འཛེམ་ཞེས་སོགས་ཀྱིས་གཉེན་པོ་བསྟེན་པ་ལ་སྦྱར་རོ།

། ནག་ཚོར། གཞན་གྱིས་བཟུང་བའི་བུད་མེད་དང༌། གཞན་གྱི་ཆུང་མ་དང༌། རིགས་གཅིག་པ་དང༌། ཆོས་ཀྱི་རྒྱལ་མཚན་གྱི་ཞེས་དང༌། གཉིས་ཀྱིས་གཉིས་སྤྲོད་པའམ་ཡན་ལག་མ་ཡིན་པར་འཇུག་པ་ལྟ་སྨོས་ཀྱང་ཅི་དགོས་ཞེས་སོ། ། གྲོང་ཁྱེར་པ་དང་ཞེས་པར། སྐད་དོད་ལ་པོ་ཏི་ཞེས་པ་གང་བའམ་རྒྱས་པ་སྟེ་ཁྱབ་པའོ༑ ༑ཞེས་འབྱུང་ངོ༌། །དགེ་མཚན་ནི་ཏིལ་མར་སོགས་ཀྱི་སྦྱིན་སྲེག་དང༌། བཀྲ་ཤིས་ནི་ཚེས་བརྟགས་ནས་དགའ་སྟོན་བྱེད་པ་སོགས་སོ། །གཉིས་པ་ཞར་བྱུང་ཚུལ་ཁྲིམས་སྤྱིའི་དབང་དུ་བྱས་ནས་བཤད་པ་ལ་གཉིས༑ ཚུལ་ཁྲིམས་མ་བསྲུངས་པའི་ཉེས་དམིགས་དང༌། ཚུལ་ཁྲིམས་བསྲུངས་པའི་ཕན་ཡོན་བཤད་པའོ། །དངཔོ་ལ་གཉིས། དངོས་ཀྱི་དོན་དང༌། དེ་ཉིད་རྒྱུ་མཚན་དུ་བྱས་ནས་ཚུལ་ཁྲིམས་ཀྱི་བསྔགས་པ་མཛད་པའོ། །དང་པོ་ལ་གཉིས། ཚུལ་ཁྲིམས་མེད་ན་ལོངས་སྤྱོད་རྒྱུན་རིང་དུ་མི་འབྱུང་བར་བསྟན་པ་དང༌། ཚུལ་ཁྲིམས་མེད་ན་བདེ་འགྲོ་མ་ཐོབ་པར་བསྟན་པའོ། །དང་པོ་ལ་གཉིས། ཚུལ་ཁྲིམས་མེད་ན་སྦྱིན་འབྲས་ཡོད་ཀྱང་ངན་འགྲོར་（༡༧ན）སྨིན་པ་དང༌། དེས་ན་སྦྱིན་འབྲས་ལ་ཡུན་རིང་དུ་སྤྱོད་པ་མི་འབྱུང་བའོ། །གཉིས་པ་ལ་གཉིས། སྦྱིན་སོགས་ཀྱི་འབྲས་བུ་བར་མ་ཆད་དུ་འཐོབ་པར་བསྟན་པ་དང༌། དེས་ན་མངོན་མཐོ་ངེས་ལེགས་གཉིས་ཀ་འདྲེན་ནུས་སུ་བསྟན་པའོ། །གཉིས་པ་ལ་གཉིས། འཇིག་རྟེན་པའི་ཚུལ་ཁྲིམས་ཀྱི་ཕར་ཕྱིན་བཤད་པ་དང༌༑ འཇིག་རྟེན་ལས་འདས་པའི་ཚུལ་ཁྲིམས་ཀྱི་ཕར་ཕྱིན་བཤད་པའོ། །དབུ་མ་ལ་འཇུག་པའི་བཤད་པ་ལས་སེམས་སྐྱེད་པ་གཉིས་པའི་བསྡུས་དོན་བཤད་ཟིན་ཏོ།། །། ཅ༣ སེམས་བསྐྱེད་པ་གསུམ་པ་བཤད་པ། ཅི་ཡང་མ་བསླབ་ཅི་ཡང་མི་ཤེས་ཀྱང༌། །ཆེ་ཐབས་སྒྲུབ་ཅིང་ཆེ་ཁྱེར་བྱེད་པ་ལ། །ཇི་སྙམ་མི་སེམས་ཇི་བཞིན་མི་སྤྱོད་པས། །ཉེ་བར་ཉེ་ཞོར་འཇུག་འདི་མཐོང་བས་སྐྱོ། །ཉི་མས་ཉི་འོད་སྤྲོ་བཞིན་བློ་གྲོས་ཀྱིས། །ཇི་ལྟ་ཇི་སྙེད་ཅིག་ཅར་གསལ་བ་ཁྱོད། །ཆེ་རྒུས་ཆེ་བའི་སྒོ་ནས་བསྟོད་རིགས་ཏེ།

།ཅི་སླད་ཅེ་ན་འཇམ་དབྱངས་དངོས་ཉིད་ཕྱིར། །གཉིས་པ་ལྷག་པ་སེམས་ཀྱི་བསླབ་པ་ཁྱད་པར་ཅན་དང་ལྡན་པའི་བཤད་པ་ལ་གཉིས། རབ་བྱེད་ཀྱི་གཞུང་བཤད་པ་དང༌། རབ་བྱེད་ཀྱི་མཚན་ནོ། །དང་པོ་ལ་གཉིས། སྤྱིའི་མཚམས་སྦྱར་བ་དང༌། སོ་སོའི་དོན་བཤད་པའོ། །འདི་ལ་གཉིས༑ ཁྱད་གཞི་ཁྱད་ཆོས་རྒྱས་པར་བཤད་པ་དང༌། སའི་ཡོན་ཏན་བརྗོད་པའི་སྒོ་ནས་མཇུག་བསྡུ་བའོ། །དང་པོ་ལ་གཉིས། ཁྱད་གཞི་སའི་ངེས་ཚིག་བཤད་པ་དང༌༑ ཁྱད་ཆོས་སའི་ཡོན་ཏན་བཤད་པའོ། །དང་པོ་ནི། ནག་ཚོས། ཟངས་ཀྱི་མདོག་དང་ཉི་མ་དང་པོ་འབྱུང་བའི་གནས་སྐབས་ཀྱི་མདོག་བཞིན་དུ་ཞེས་འབྱུང་ངོ༌༑ ༑གཉིས་པ་ལ་གཉིས། དངོས་དོན་ས་འདིར་འབྱུང་བའི་ཕུལ་བྱུང་གི་ཡོན་ཏན་བཤད་པ་དང༌། འཕྲོན་དོན་ཕར་ཕྱིན་དང་པོ་གསུམ་གྱི་ཁྱད་ཆོས་བཤད་པའོ༑ ༑དང་པོ་ལ་གཉིས། ས་འདིར་བཟོད་པའི་ཕར་ཕྱིན་ལྷག་པར་བསྟན་པ་དང༌༑ ས་འདིར་དག་པའི་ཡོན་ཏན་གཞན་ཡང་འབྱུང་བར་བསྟན་པའོ། །དང་པོ་ལ་གཉིས། དངོས་དོན་ས་འདིའི་བཟོད་པའི་དབང་དུ་བྱས་ཏེ་བཤད་པ་དང༌། ཞར་བྱུང་བཟོད་པ་སྤྱིའི་དབང་དུ་བྱས་ཏེ་བཤད་པའོ། །དང་པོ་ལ་གཉིས། སྤྱིའི་མཚམས་སྦྱར་བ་དང༌། སོ་སོའི་དོན་བཤད་པའོ། །འདི་ལ་གཉིས། སྙིང་རྗེའི་དབང་གིས་བཟོད་པ་མཆོག་ཏུ་གྱུར་པ་དང༌།（༡༧བ）ཤེས་རབ་ཀྱི་དབང་གིས་བཟོད་པ་མཆོག་ཏུ་གྱུར་པའོ། །དང་པོ་ནི། ནག་ཚོར། གང་ཡང་གཞན་དག་དུས་གསུམ་དུ་མི་མཐུན་པར་སེམས་པ་ནི་རབ་ཏུ་སྡང་བའི་དངོས་པོ་ཉིད་ལ་རིགས་པས་དེ་ལས་ཁྱད་པར་དུ་བྱ་བའི་ཕྱིར་གལ་ཏེ་འགའ་ཞིག་གནས་མ་ཡིན་དེ་ལ་ཞེས་བྱ་བ་སྨོས་ཏེ། ཞེས་འབྱུང་ངོ༌། །གཉིས་པ་ལ་གཉིས། བཟོད་པ་བསྟེན་མ་བསྟེན་གྱི་སྐྱོན་ཡོན་སྤྱིར་བཤད་པ་དང༌། བཟོད་པའི་ཕར་པྱིན་གྱི་དབྱེ་བ་བྱེ་བྲག་ཏུ་བཤད་པ་དང༌། དང་པོ་ལ་གཉིས༑ བཟོད་པ་བསྟེན་མ་བསྟེན་གྱི་སྐྱོན་ཡོན་བཤད་པ་དང༌། དེས་ན་སྐྱོན་ཡོན་གྱི་ཁྱད་པར་བསམས་ཏེ་བླང་དོར་རིགས་པར་བསྟན་པའོ། །དང་པོ་ལ་གཉིས༑

བཟོད་པ་མ་བསྟེན་པའི་ཉེས་དམིགས་བཤད་དེ་ཁྲོ་བ་དོར་བྱར་བསྟན་པ་དང༌། བཟོད་པ་བསྟེན་པའི་ཡོན་ཏན་བཤད་དེ་བཟོད་པ་བླང་བྱར་བསྟན་པའོ༑ ༑དང་པོ་ལ་གཉིས། སྤྱིའི་མཚམས་སྦྱར་བ་དང༌། སོ་སོའི་དོན་བཤད་པའོ༑ ༑འདི་ལ་གཉིས། ཁྲོ་ཡུལ་བྱེ་བྲག་པ་ལ་ཁྲོས་པའི་ཉེས་དམིགས་བཤད་དེ་དོར་བྱར་བསྟན་པ་དང༌། སྤྱིར་ཁོང་ཁྲོ་སྐྱེས་པའི་ཉེས་དམིགས་བཤད་དེ་དོར་བྱར་བསྟན་པའོ། །དང་པོ་ལ་གཉིས། གནོད་བྱེད་དང་ཕན་བྱེད་ལ་ཁྲོས་པའི་ཉེས་དམིགས་སོ་སོར་ཕྱེ་སྟེ་བཤད་པ་དང༌། དོན་བསྡུས་ཏེ་བསྟན་པའོ། །དང་པོ་ལ་གཉིས༑ གནོད་བྱེད་དང་དགྲ་ལ་ཁྲོ་བ་དོར་བྱ་ཡིན་པའི་སྒྲུབ་བྱེད་དང༌། ཕན་བྱེད་བྱང་སེམས་ལ་ཁྲོ་བ་དོར་བྱ་ཡིན་པའི་སྒྲུབ་བྱེད་དོ། །དང་པོ་ལ་གཉིས། འདི་སྤྱིར་དགོས་པ་མེད་ཅིང་སྡུག་བསྔལ་སྐྱེད་པས་དོར་བྱར་བསྟན་པ་དང༌། སྡུག་བསྔལ་ཟད་བྱེད་སྡུག་བསྔལ་གྱི་རྒྱུར་འགྱུར་ཞིང་བདེ་ཕྱིར་སྡུག་བསྔལ་སྐྱེད་པས་དོར་བྱར་བསྟན་པའོ། །གཉིས་པ་ས་འདིར་དག་པའི་ཡོན་ཏན་གཞན་ཡང་འབྱུང་བར་བསྟན་པ་ལ་གསུམ། མཚམས་སྦྱར། རྩ་བ། འགྲེལ་པའོ། །འདིལ་གཉིས། རང་རྒྱུད་ལ་ཕན་འདོགས་པའི་ཡོན་ཏན་འབྱུང་བར་བསྟན་པ་དང༌། གཞན་རྒྱུད་ལ་ཕན་འདོགས་པའི་ཡོན་ཏན་འབྱུང་བར་བསྟན་པའོ། །དང་པོ་ལ་གཉིས། རྟོགས་པའི་ཡོན་ཏན་འབྱུང་བར་བསྟན་པ་དང༌། སྤངས་པའི་ཡོན་ཏན་འབྱུང་བར་བསྟན་པའོ༑ ༑དང་པོ་ལ་གཉིས། དངོས་དོན་མདོ་དང་སྦྱར་ཏེ་བཤད་པ་དང༌། དེའི་དོན་བསྡུ་བའོ། །གཉིས་པ་ལ་གཉིས། དངོས་དོན་མདོ་དང་སྦྱར་ཏེ་བཤད་པ་དང༌། དེའི་དོན་བསྡུ་བའོ། །གཉིས་པ་ལ་གཉིས། དངོས་དོན་མདོ་དང་སྦྱར་ཏེ་བཤད་པ་དང༌༑（༡༨བ）དེའི་དོན་བསྡུ་བའོ། །གཉིས་པ་འཕྲོས་དོན་ཕར་ཕྱིན་དང་པོ་གསུམ་གྱི་ཁྱད་པར་གྱི་ཆོས་བཤད་པ་ལ་གཉིས། སྤྱིའི་མཚམས་སྦྱར་བ་དང༌། སོ་སོའི་དོན་བཤད་པའོ། །འདི་ལ་གཉིས༑ རྩ་བ། འགྲེལ་པའོ། །འདི་ལ་གཉིས། གང་གིས་སྒྲུབ་པར་སླ་བའི་རྟེན་གྱི་ཁྱད་པར་དང༌།

སངས་རྒྱས་སྒྲུབ་པའི་རྒྱུ་འབྲས་ཀྱི་རིགས་ཀྱི་ཁྱད་པར་བཤད་པའོ༑ ༑འདི་ལ་གཉིས། སངས་རྒྱས་སྒྲུབ་བྱེད་ཀྱི་རྒྱུའི་རིགས་ཀྱི་ཁྱད་པར་བཤད་པ་དང༌། འབྲས་བུ་སངས་རྒྱས་ཀྱི་སྐུའི་རིགས་གང་འགྲུབ་པའི་ཁྱད་པར་བཤད་པའོ༑ ༑གཉིས་པ་སའི་ཡོན་ཏན་བརྗོད་པའི་སྒོ་ནས་མཇུག་བསྡུ་བ་ལ་གཉིས། ཉི་མ་དང་འདྲ་ཚུལ་གྱི་དཔེ་དོན་སྦྱར་བ་དང༌། ཉི་མ་དང་མི་འདྲ་བའི་ཚུལ་གྱི་དོགས་སྤང་ངོ༌། །དབུ་མ་ལ་འཇུག་པའི་བཤད་པ་ལས་སེམས་བསྐྱེད་པ་གསུམ་པའི་བསྡུས་དོན་བཤད་ཟིན་ཏོ།། །།ཏ་ལ་ལ་སོགས་མཆོག་ཏུ་རྟོགས་དཀའི་དོན། །ཐ་དད་མ་འདྲེས་ཐེ་ཚོམ་མེད་པའི་མགོན། །ད་ལྟ་ཉིད་དུ་སྤྱི་བོར་རྟག་བཞུགས་གསོལ། །ན་མོའི་གནས་ནི་ཁྱོད་ཉིད་འབའ་ཞིག་ཡིན། །ན་ཚ་རྙེད་བཀུར་ཡིད་ནི་རབ་འབར་ནས། །ད་ལྟ་མི་སློབ་དེ་རྗེས་ཀུན་མཁྱེན་རེ། །ཐ་པའི་རྒྱུད་འདིར་ཐེ་ཚོམ་སྤང་བར་འདོད། །ཏ་ལའི་འབྲས་བུར་མུ་ཏོ་ལ་བཞིན་ནོ། ། ཅ༤ སེམས་བསྐྱེད་བཞི་པ་བཤད་པ། གསུམ་པ་བསྟན་པ་ཤེས་རབ་ཀྱི་བསླབ་པ་ཁྱད་པར་ཅན་དང་ལྡན་པའི་ས་བཤད་པ་ལ་གསུམ། བྱང་ཕྱོགས་སོ་བདུན་ལ་མཁས་པའི་ཤེས་རབ་ཀྱི་བསླབ་པ་ཁྱད་པར་ཅན་དང་ལྡན་པའི་ས་བཤད་པ་དང༌། བདེན་བཞི་ཕྲ་རགས་ལ་མཁས་པའི་ཤེས་རབ་ཀྱི་བསླབ་པ་ཁྱད་པར་ཅན་དང་ལྡན་པའི་ས་བཤད་པ་དང༌། རྟེན་འབྲེལ་གྱི་ཡན་ལག་ལ་མཁས་པའི་ཤེས་རབ་ཀྱི་བསླབ་པ་ཁྱད་པར་ཅན་དང་ལྡན་པའི་ས་བཤད་པའོ། །དང་པོ་ལ་གཉིས། རབ་བྱེད་ཀྱི་གཞུང༌། རབ་བྱེད་ཀྱི་མཚན་ནོ། །དང་པོ་ལ་གཉིས། སྤྱིའི་མཚམས་སྦྱར་བ་དང༌། སོ་སོའི་དོན་བཤད་པའོ། །འདི་ལ་གཉིས༑ སའི་ཡོན་ཏན་དང་ངེས་ཚིག་བཤད་པ་དང༌། སྤངས་པའི་ཁྱད་པར་བཤད་པའོ། །དང་པོ་ལ་གཉིས་སའི་ཡོན་ཏན་དང་མིང་གི་ཐ་སྙད་བཤད་པ་དང༌། མིང་གི་ངེས་ཚིག་བཤད་པའོ། །དང་པོ་ལ་གཉིས། རྩ་བ་དང་འགྲེལ་པའོ། །དང་པོ་ལ་གཉིས། སའི་ཡོན་ཏན་བཤད་པ་དང༌། མིང་གི་ཐ་སྙད་བཤད་པའོ། །དང་པོ་ལ་གཉིས། སྤྱིར་ཡོན་ཏན་གྱི་རྟེན་བྱེད་པར་བསྟན་པ་དང༌།

བྱེ་བྲག་ཚོགས་（༡༨བ）གཉིས་ཀྱི་རྟེན་བྱེད་པར་བསྟན་པའོ། །གཉིས་པ་ལ་གཉིས། མཚམས་སྦྱར་བ་དང༌། དོན་བཤད་པའོ། །འདི་ལ་གཉིས། རྩ་བ་དང༌། འགྲེལ་པའོ། །འདི་ལ་གཉིས༑ བྱང་ཕྱོགས་བསྒོམས་པའི་འོད་འཕྲོ་ལས་འོད་འཕྲོར་བཞག་པ་དང༌། བསྒོམ་བྱ་བྱང་ཕྱོགས་སོ་བདུན་བཤད་པའོ། །གཉིས་པ་སྤངས་པའི་ཁྱད་པར་བཤད་པ་ལ་གཉིས། དོན་དངོས་དང༌། ཤེས་བྱེད་ཀྱི་མདོ་དང་སྦྱར་བའོ། །པ་ར་མ་ཡི་མགོན་པོ་སྲིད་ཞི་ཡི། །ཕ་རོལ་ཕྱིན་པའི་ཐར་པའི་ཕོ་བྲང་གི ༑བ་གམ་རྩེ་ནས་བདག་ཅག་ལྟ་བུ་ཡི། །མ་དག་འགྲོ་ལ་མུ་མེད་ཐུགས་རྗེས་གཟིགས༑ ༑མུ་མེད་ཕྲག་དོག་མེ་ལྕེས་རྒྱུས་ཚིག་ཅིང༌། །བ་གླང་ལྟ་བུ་མུན་པའི་རིགས་ཀྱི་བློས། །ཕ་རོལ་གཟིགས་པའི་མཁྱེན་པའི་ཕ་མཐའ་རྟོགས། །པུ་ཎྱ་དྲུངས་ནས་གཅོད་པ་མཐོང་བས་སྐྱོ། ། ཅ༥ སེམས་བསྐྱེད་པ་ལྔ་པ་བཤད་པ། གཉིས་པ་བདེན་བཞི་ཕྲ་རགས་ལ་མཁས་པའི་ཤེས་རབ་ཀྱི་བསླབ་པ་ཁྱད་པར་ཅན་དང་ལྡན་པའི་ས་བཤད་པ་ལ་གཉིས། སྤྱིའི་མཚམསསྦྱར་བ་དང༌། སོ་སོའི་དོན་བཤད་པའོ། །འདི་ལ་གཉིས། ཁྱད་གཞི་སའི་ངེས་ཚིག་བཤད་པ་དང༌༑ ཁྱད་ཆོས་ས་ཡི་ཡོན་ཏན་བཤད་པའོ། །འདི་ལ་གསུམ། མཚམས་སྦྱར། རྩ་བ་དང༌། འགྲེལ་པའོ། །འདི་ལ་གཉིས། ས་འདིར་བསམ་གཏན་ལྷག་པར་བསྟན་པ་དང༌། ས་འདིར་ཤེས་རབ་ཁྱད་པར་ཅན་དང་ལྡན་པར་བསྟན་པའོ། ། འདི་ལ་གཉིས། ཤེས་བྱ་བདེན་བཞི་ལ་མཁས་པའི་ཤེས་རབ་དང་ལྡན་པར་བསྟན་པ་དང༌། ཤེས་བྱ་བདེན་བཞི་ངོས་བཟུང་པའོ། །འདི་ལ་གཉིས། དངོས་དང༌༑ བདེན་གཉིས་སུ་ངེས་པར་བཤད་པ་དང་འགལ་བ་སྤང་བའོ། །འདི་ལ་གཉིས༑ རྩོད་པ་དགོད་པ་དང༌། དེའི་ལན་ནོ། །འདི་ལ་གཉིས། བདེན་བཞི་བདེན་གཉིས་སུ་འདུས་པར་བསྟན་པ་དང༌། བདེན་གཉིས་སུ་འདུ་རྒྱུའི་བདེན་པ་གཞན་ཡང་བསྟན་པའོ། །དང་པོ་ལ་གཉིས། དགོས་པའི་དབང་གིས་བདེན་པ་བཞིར་ཕྱེ་བ་དང༌། ཕྱེ་བ་དེ་ཉིད་བདེན་པ་གཉིས་སུ་འདུས་ཚུལ་ལོ། །དང་པོ་ལ་གཉིས༑ ཐར་འདོད་ལ་བླང་དོར་གྱི་ཕྱོགས་གཉིས་བསྟན་པའི་ཕྱིར་དུ་བཞིར་ཕྱེ་བ་དང༌།

བླང་དོར་རྒྱུ་འབྲས་ཀྱི་ཕྱོགས་གཉིས་ངོས་བཟུང་བའོ། །གཉིས་པ་ལ་གཉིས༑ བདེན་པའི་མིང་ཅན་གཞན་ཡང་གཉིས་སུ་འདུས་པར་བསྟན་པ་དང༌། གཉིས་སུ་འདུ་རྒྱུའི་བདེན་པའི་མིང་ཅན་གཞན་ཡང་མདོ་ལས་བསྟན་པའོ།（༡༩ན）འདི་ལ་གཉིས། དྲི་བ་དགོད་པ་དང༌། དེའི་ལན་ནོ། །འདི་ལ་གཉིས། ས་ལྔ་པ་བས་བདེན་བཞི་ཤེས་པར་བསྟན་པ་དང༌། བདེན་པ་གཞན་ལ་མཁས་པར་བསྟན་པའོ༑ ༑འདི་ལ་གཉིས། མཁས་པར་བྱ་བའི་དངོས་པོ་བཅུ་ལ་མཁས་པར་བསྟན་པ་དང༌། དེ་ལ་མཁས་པའི་ཚུལ་ལོ། །ཙི་ཏར་བོ་ཏི་ཙི་ཏ་མ་ཐོབ་པར། །ཚེ་འདིའི་ཆེད་དུ་ཆ་ཆིད་མི་འགྱུར་ཞིང༌།། ཛ་ཡ་དང་མཚུངས་ཛ་ཡའི་སྲས་ཀྱི་མཆོག །ཝ་ཀི་ཤྭ་རས་སྐྱེ་བ་ཀུན་ཏུ་སྐྱོངས། ། ཝ་ལྟའི་སྐྱེ་བོ་འདོད་ལ་བརྐམ་པ་ཅན། །ཛ་རང་ཛ་ཡ་ལྟ་བུའི་མགོན་ལ་བྱེད། །ཚེ་འདིའི་རྙེད་བཀུར་མཐོང་ཚེ་ལྕེབ་ནུས་པ། །ཙི་ཏ་ཙོ་པིས་བཏོན་ནམ་མེད་པ་གང༌༑ ༑ ཅ༦ སེམས་བསྐྱེད་པ་དྲུག་པ་བཤད་པ། གཉིས་པ་ལ་གཉིས། རབ་བྱེད་ཀྱི་གཞུང༌། རབ་བྱེད་ཀྱི་མཚན་ནོ། །དང་པོ་ལ་གཉིས། སྤྱིའི་མཚམས་སྦྱར་བ་དང༌། སོ་སོའི་དོན་བཤད་པའོ། །འདི་ལ་གཉིས༑ རྒྱས་པར་བཤད་པ་དང༌། མཇུག་བསྡུ་བའོ། །དང་པོ་ལ་གཉིས། སའི་ངེས་ཚིག་དང་ཤེར་ཕྱིན་ལྷག་པར་བསྟན་པ་དང༌། ཤེས་རབ་ཀྱི་ཕར་ཕྱིན་རྒྱས་པར་བཤད་པའོ། །དང་པོ་ལ་གཉིས། རྩ་བ་དང༌། འགྲེལ་པའོ། །འདི་ལ་གཉིས། ཤེར་ཕྱིན་ལྷག་པར་བསྟན་པ་དང༌། སའི་ངེས་ཚིག་བཤད་པའོ། །གཉིས་པ་ལ་གཉིས༑ ཤེར་ཕྱིན་ལ་འཇུག་པའི་ཆེད་དུ་ཤེར་ཕྱིན་གྱི་ཡོན་ཏན་བསྟན་པ་དང༌། ཡོན་ཏན་ཅན་གྱི་ཤེར་ཕྱིན་ཡུལ་གྱི་སྒོ་ནས་རྒྱས་པར་བཤད་པའོ། །འདི་ལ་གཉིས༑ ཡུལ་གང་ལ་ཚུལ་ཇི་ལྟར་འཆད་པ་དང༌། བཤད་བྱ་རྟེན་འབྲེལ་གྱི་རང་བཞིན་བཤད་པའོ། །དང་པོ་ལ་གཉིས། ཚུལ་ཇི་ལྟར་འཆད་པ་དང༌། ཡུལ་གང་ལ་འཆད་པའོ། །དངཔོ་ལ་གཉིས། ས་དྲུག་པ་བས་ཇི་ལྟར་མཐོང་ཚུལ་གྱི་དྲི་བ་དགོད་པ་དང༌། དེའི་ལན་བསྟན་པའོ། །འདི་ལ་གཉིས། རང་དབང་དུ་བཤད་པར་མི་ནུས་པར་བསྟན་པ་དང༌།

གཞན་ལ་བརྟེན་ནས་བཤད་པར་དམ་བཅའ་བཞག་པའོ། །དངཔོ་ལ་གཉིས། མངོན་སུམ་དུ་མཐོང་བའི་སྒོ་ནས་བཤད་པར་མི་ནུས་པ་དང༌། ལུང་དོན་ལ་རང་དབང་དུ་ཞུགས་ནས་བཤད་པར་མི་ནུས་པའོ། ། གཉིས་པ་ལ་གཉིས། ཀླུ་སྒྲུབ་ཀྱི་གཞུང་ལ་བརྟེན་ནས་ལུང་དོན་རྟོགས་པར་བསྟན་པ་དང༌། རྟོགས་པ་ལྟར་བཤད་པར་དམ་བཅའ་བའོ། །འདི་ལ་གཉིས། རྩ་བ་དང༌། འགྲེལ་པའོ། །འདི་ལ་གཉིས། ཀླུ་སྒྲུབ་ཀྱིས་ལུང་དོན་（༩བ）རྟོགས་ཤིང་རྟོགས་པ་ལྟར་བཤད་པར་དམ་བཅའ་བ་དང༌། ཀླུ་སྒྲུབ་ཀྱིས་ལུང་དོན་རྟོགས་པར་ལུང་གིས་སྒྲུབ་པའོ། །འདི་ལ་གཉིས། དྲི་བ་དགོད་པ་དང༌། ལན་བསྟན་པའོ༑ ༑འདི་ལ་གཉིས། ཤེས་བྱེད་ཀྱི་ལུང་དགོད་པ་དང༌། ལུང་དེས་གྲུབ་པའི་དོན་ནོ། །དངཔོ་ལ། འགྱུར་རྙིང་དུ་འཇམ་དཔལ་རྩ་རྒྱུད་དངོས་སུ་དྲངས་ཏེ་ཇི་སྐད་དུ། བདེ་གཤེགས་མྱ་ངན་འདས་གྱུར་ནས། །ལོ་ནི་བཞི་བརྒྱ་ལོན་པ་ན། ། བསྟན་པ་འདི་ལ་ཕན་གདགས་པའི། །དགེ་སློང་ཀླུ་སྒྲུབ་ཅེས་བྱ་འབྱུང༌། །རབ་ཏུ་དགའ་བའི་ས་ཐོབ་ནས། །ལོ་ནི་དྲུག་བརྒྱར་འཚོ་བར་འགྱུར། །དེ་ནས་བདག་ཉིད་ཆེན་པོ་དེས། །རྨ་བྱ་ཞེས་བྱའི་རིགས་པ་བསྒྲུབས། ཁམས་དོན་བསྟན་བཅོས་དུ་མ་དང༌། །དངོས་མེད་དོན་གྱི་དེ་ཉིད་རིག ལུས་དེ་བོར་བར་གྱུར་ནས་ནི། ། བདེ་བ་ཅན་དུ་སྐྱེ་བར་འགྱུར། །དེ་ཡི་རྗེས་ཐོགས་ཉིད་དུ་ནི། །སངས་རྒྱས་ཉིད་ནི་ངེས་པར་འཐོབ། །ཅེས་གསུངས་པ་དང་དེ་བཞིན་དུ་འཕགས་པ་ལང་ཀར་གཤེགས་པ་ལས་ཀྱང༌། སེམས་ཅན་བསམ་པས་འཇུག་པའི་ཕྱིར། །ལྟ་བ་ངན་པའི་གནས་མིན་གྱི། །ང་ཡི་སོ་སོ་རང་རིག་གི །ཐེག་འདི་རྟོག་གེའི་སྤྱོད་ཡུལ་མིན༑ ༑བདེ་གཤེགས་མྱ་ངན་འདས་གྱུར་ནས། །ཕྱི་མར་གྱུར་པའི་དུས་ཀྱི་ཚེ། ། འདི་ནི་སུ་ཞིག་འཛིན་འགྱུར་གསུངས། །མ་འོངས་པར་ནི་གྱུར་པའི་ཚེ། །ཚུལ་འདི་གང་གིས་འཛིན་འགྱུར་བ། །བློ་གྲོས་ཆེན་པོ་མཉན་པར་གྱིས། །ལྷོ་ཕྱོགས་བེ་དའི་ཞེས་སོགས་སྦྱར་ཡོད་དོ། །གཉིས་པ་ཡུལ་གང་ལ་འཆད་པ་ལ་གཉིས། སྣོད་ལྡན་ཡིན་མིན་གྱི་ཁྱད་པར་ཕྱེ་ནས་བཤད་དགོས་པར་བསྟན་པ་དང༌།

སྣོད་ལྡན་གྱི་གང་ཟག་ངོས་བཟུང་སྟེ་བཤད་པའོ། །འདི་ལ་གཉིས། ཕྱི་ཡི་རྟགས་ལས་སྣོད་ལྡན་གྱི་གང་ཟག་ངོས་བཟུང་སྟེ་བཤད་པར་དམ་བཅའ་བ་དང༌། སྣོད་ལྡན་ལ་བཤད་པར་རིགས་པས་བཤད་དགོས་པའོ། །འདི་ལ་གཉིས། སྣོད་ལྡན་ལ་བཤད་པར་རིགས་པའི་རྒྱུ་མཚན་དང༌། དེས་ན་སྣོད་ལྡན་ལ་ཉན་པར་བསྐུལ་ཏེ་བཤད་པའོ། །དང་པོ་ལ་གཉིས༑ དགག་བྱ་མེད་ཅིང་དགོས་པ་ཡོད་པར་བསྟན་པ་དང༌། དགོས་པ་ཡོད་ཚུལ་རྒྱས་པར་བཤད་པའོ། །འདི་ལ་གཉིས། སྐྱེ་བ་ཀུན་ཏུ་ལྟ་བ་རྣམ་དག་དང་མི་འབྲལ་བའི་ཆེད་དང༌། དེའི་རྒྱུ་ལ་སློབ་པར་འགྱུར་ཚུལ་ལོ། །འདི་ལ་གཉིས། རྩ་བ་དང༌། འགྲེལ་པའོ། །འདི་ལ་（༢༠ན）གཉིས། ཚེ་རབས་གཞན་དུ་ཐེག་ཆེན་གྱི་ལམ་འབྱུང་བའི་རྒྱུ་ལ་སྤྱིར་སློབ་པ་དང༌། བྱེ་བྲག་ཏུ་ལྟ་བ་ཁྱད་པར་ཅན་འབྱུང་བའི་རྒྱུ་ལ་སློབ་པའོ། །དང་པོ་ལ་གཉིས། ཚེ་རབས་གཞན་དུ་ལམ་གསར་དུ་འབྱུང་བའི་རྒྱུ་ལ་སློབ་པ་དང༌། ཐོབ་ཟིན་གྱི་ལམ་རྒྱུན་ལྡན་དུ་བྱུང་བའི་རྒྱུ་ལ་སློབ་པའོ༑ ༑དང་པོ་ལ་གཉིས། རང་ལ་ལྟོས་པའི་རྒྱུ་ཕུན་ཚོགས་འབྱུང་བའི་རྒྱུ་ལ་སློབ་པ་དང༌། གཞན་ལ་ལྟོས་པའི་རྒྱུ་ཕུན་ཚོགས་འབྱུང་བའི་རྒྱུ་ལ་སློབ་པའོ། །དང་པོ་ལ་གཉིས། ལྷན་ཅིག་བྱེད་རྐྱེན་ཁྱད་པར་ཅན་གྱི་རྒྱུ་ལ་སློབ་པ་དང༌། ཉེ་བར་ལེན་པ་ཁྱད་པར་ཅན་གྱི་རྒྱུ་ལ་སློབ་པའོ། །དང་པོ་ལ་གཉིས། ལུས་རྣམ་དག་གི་རྒྱུ་ལ་སློབ་པ་དང༌། འཚོ་བ་རྣམ་དག་གི་རྒྱུ་ལ་སློབ་པའོ། །ཡང་ན། དེའི་རྒྱུ་ལ་སློབ་པར་འགྱུར་ཚུལ་ལ་གཉིས། སྐྱེ་བ་ཀུན་ཏུ་ལྟ་སྤྱོད་རྒྱུན་རིང་དུ་འབྱུང་བའི་རྒྱུ་ལ་སྤྱིར་སློབ་པ་དང༌། བྱེ་བྲག་ཏུ་ལྟ་བ་རྣམ་དག་སྟོན་བྱེད་དང་མཇལ་བའི་རྒྱུ་ལ་སློབ་པའོ༑ ༑དང་པོ་ལ་གཉིས། སྐྱེ་བ་ཕྱི་མར་ཟབ་པ་དང་རྒྱ་ཆེ་བའི་ལམ་གསར་དུ་འབྱུང་བའི་རྒྱུ་ལ་སློབ་པ་དང༌། ལམ་དེ་གེགས་མེད་ཅིང་འཕེལ་བའི་རྒྱུ་ལ་སློབ་པའོ༑ ༑དང་པོ་ལ་གཉིས། ལྟ་བ་ཁྱད་པར་ཅན་འབྱུང་བའི་རྒྱུ་ལ་སློབ་པ་དང༌། ལྟ་བ་དེ་ཉིད་རྒྱ་ཆེ་བའི་ལམ་གྱིས་ཟིན་པར་འགྱུར་བའི་རྒྱུ་ལ་སློབ་པའོ།

།དང་པོ་ལ་གཉིས༑ ལྟ་བ་ཁྱད་པར་ཅན་གྱི་ལུས་རྟེན་སྒྲུབ་པའི་རྒྱུ་ལ་སློབ་པ་དང༌། མཐུན་རྐྱེན་ཡོ་བྱད་སྒྲུབ་པའི་རྒྱུ་ལ་སློབ་པའོ། །གཉིས་པ་ལ་གཉིས། སྐྱེ་བ་ཕྱི་མར་ལམ་དེ་སྐྱེ་བའི་འགལ་རྐྱེན་མི་འབྱུང་བའི་རྒྱུ་ལ་སློབ་པ་དང༌། སྐྱེ་བ་གཞན་དུ་ཡང་ལམ་དེ་མི་ཉམས་ཤིང་འཕེལ་བའི་རྒྱུ་ལ་སློབ་པའོ། །གཉིས་པ་ཡོན་ཏན་ཅན་གྱི་ཤེར་ཕྱིན་ཡུལ་གྱི་སྒོ་ནས་རྒྱས་པར་བཤད་པ་ལ་གཉིས། ལུང་དགོད། ལུང་དོན་རིགས་པས་སྒྲུབ་པའོ། །དངཔོ་ནི། ཊཱིཀྐར། མཉམ་ཉིད་བཅུའི་ངོས་འཛིན་ས་བཅུ་པའི་མདོ་འགྲེལ་དང་བྱང་ས་གཉིས་ཀྱང་མི་མཐུན་པར་སྣང་ལ། དེ་གཉིས་དང་ལུགས་འདི་སྟོང་པ་ཉིད་འགྲེལ་ཚུལ་མི་མཐུན་པར་འབྱུང་བས་འདིར་གཞན་དུ་བཤད་དོ། །ཞེས་གསུངས་ལ། མདོ་འགྲེལ་དུ་ནི་མདོའི་ས་དྲུག་པའི་སྐབས་འདིར་ཀུན་བྱང་གི་ཆོས་ལ་མངོན་པར་ཞེས་པའི་ང་རྒྱལ་གྱི་གཉེན་པོར་མཉམ་ཉིད་བཅུ་སྟོན་ཏེ། མདོའི་འགྲེལ་དུ། དེ་ལ་སྐྱེ་མཆེད་བཅུ་གཉིས་པོ་（༢༠བ）རྣམས་ཀྱི་ཀུན་བཏགས་པའི་ངོ་བོ་ཉིད་མེད་པར་མཉམ་པ་ཉིད་ནི་ཆོས་ཐམས་ཅད་མཚན་མ་མེད་པར་མཉམ་པ་ཉིད་དོ། །དེ་ཡང་མཚམས་ཐ་དད་པའི་གཉེན་པོར་རྣམ་པ་དགུར་ཐ་དད་དེ། 

མཚན་མ་རྣམ་པ་དགུ་ལ་སྐྱེ་མཆེད་བཅུ་གཉིས་པོ་དག་གི་རང་གི་མཚན་ཉིད་ཀྱི་མཚན་མ་མི་སྣང་བའི་ཕྱིར་ཆོས་ཐམས་ཅད་མཚན་ཉིད་མེད་པར་མཉམ་པ་ཉིད་ཅེས་གསུངས་པའོ༑ ༑སྐད་ཅིག་གཅིག་ནས་གཅིག་ཏུ་འབྱུང་བའི་མཚན་མ་ནི། གང་གི་ཕྱིར་ཆོས་ཐམས་ཅད་འབྱུང་བ་མེད་པར་མཉམ་པ་ཉིད་ཅེས་གསུངས་པའོ། །སྐྱེ་བ་གཅིག་ནས་གཅིག་ཏུ་འབྱུང་བའི་མཚན་མ་ནི་གང་གི་ཕྱིར་ཆོས་ཐམས་ཅད་སྐྱེ་བ་མེད་པར་མཉམ་པ་ཉིད་ཅེས་གསུངས་པའོ། །ཀུན་ནས་ཉོན་མོངས་པའི་མཚན་མ་ནི་གང་གི་ཕྱིར་ཆོས་ཐམས་ཅད་དབེན་པར་མཉམ་པ་ཉིད་ཅེས་གསུངས་པའོ། ། རྣམ་པར་བྱང་བའི་མཚན་མ་ནི་གང་གི་ཕྱིར་ཆོས་ཐམས་ཅད་གདོད་མ་ནས་རྣམ་པར་དག་པར་མཉམ་པ་ཉིད་ཅེས་གསུངས་པའོ། །ཐ་སྙད་ཀྱི་མཚན་མ་ནི་གང་གི་ཕྱིར༑ ཆོས་ཐམས་ཅད་སྤྲོས་པ་མེད་པར་མཉམ་པ་ཉིད་ཅེས་གསུངས་པའོ། །སྐྱེ་བ་དང་འཆི་འཕོ་བའི་མཚན་མ་ནི་གང་གི་ཕྱིར་ཆོས་ཐམས་ཅད་བླང་བ་དང་དོར་བ་མེད་པར་མཉམ་པ་ཉིད་ཅེས་གསུངས་པའོ། །གང་ཟག་ལ་མངོན་པར་ཞེན་པའི་མཚན་མ་ནི་གང་གི་ཕྱིར་ཆོས་ཐམས་ཅད་སྒྱུ་མ་དང་རྨི་ལམ་དང་མིག་ཡོར་དང་བྲག་ཆ་དང་ཆུ་ཟླ་དང་གཟུགས་རྙན་དང་སྤྲུལ་པ་ལྟ་བུར་མཉམ་པ་ཉིད་ཅེས་གསུངས་པའོ། །དར་བ་དང་རྒུད་པའི་མཚན་མ་ནི་གང་གི་ཕྱིར་ཆོས་ཐམས་ཅད་དངོས་པོ་དང་དངོས་པོ་མེད་པ་གཉིས་སུ་མེད་པར་མཉམ་པ་ཉིད་ཅེས་གསུངས་པའོ༑ ༑ཞེས་སོ། །དོན་ནི། དགག་གཞི་གཞན་དབང་ལ་དགག་བྱ་ཀུན་བཏགས་ཀྱིས་སྟོང་པའི་ཡོངས་གྲུབ་ལ་འཇུག་པར་སྟོན་པ་ཡིན་ཏེ། དེ་ཡང་འཇུག་སའི་མཉམ་ཉིད་བཅུ་ལ་བཤད་པ་ལ་མཉམ་ཉིད་སྤྱིར་བཤད་པ་དང། དེ་ཉིད་ལ་བྱེ་བྲག་ཏུ་ཕྱེ་ནས་བཤད་པའོ། །དང་པོ་ནི། སྐྱེ་མཆེད་བཅུ་གཉིས་ཀྱིས་བསྡུས་པའི་ཆོས་ཐམས་ཅད་ཀུན་བཏགས་ཀྱི་ངོ་བོ་ཉིད་མེད་པར་མཉམ་པའོ། །གཉིས་པ་ལ་གཉིས༑ ཆོས་ལ་མངོན་པར་ཞེན་པའི་གཉེན་པོའི་ཡུལ་གྱི་མཉམ་ཉིད་དང༌།（༢༡ན） གང་ཟག་ལ་མངོན་པར་ཞེན་པའི་གཉེན་པོའི་ཡུལ་གྱི་མཉམ་ཉིད་དོ།

། དང་པོ་ལ་གཉིས། དགག་གཞི་དོན་གྱི་སྟེང་གི་མཚན་མ་མེད་པའི་མཉམ་ཉིད་དང༌༑ དགག་གཞི་ཐ་སྙད་ཀྱི་སྟེང་གི་མཚན་མ་མེད་པའི་མཉམ་ཉིད་དོ། །དང་པོ་ལ་གཉིས། ཆོས་སྤྱིའི་རང་གི་མཚན་ཉིད་ཀྱི་སྒོ་ནས་བསྟན་པ་དང༌། བྱེ་བྲག་འདུས་བྱས་ཀྱི་སྒོ་ནས་བསྟན་པའོ། །དང་པོ་ནི་མཚན་ཉིད་མེད་པར་མཉམ་པའོ།། གཉིས་པ་ལ་གཉིས། འདུས་བྱས་སྤྱིའི་སྒོ་ནས་ཕྱེ་བའི་མཉམ་ཉིད་དང༌། བྱེ་བྲག་བླང་དོར་གྱི་སྒོ་ནས་ཕྱེ་བའི་མཉམ་ཉིད་དོ། །དང་པོ་ལ་གཉིས། ཁྱད་གཞི་འདུས་བྱས་ཀྱི་སྒོ་ནས་ཕྱེ་བ་འདི་ཁྱད་ཆོས་སྐྱེ་བའི་སྒོ་ནས་ཕྱེ་བའི་མཉམ་ཉིད་དོ། །དང་པོ་ནི། འབྱུང་བ་མེད་པ་དང༌། ཞེས་འབྱུང་ཞིང་ལ་ལར་སྐྱེ་བ་མེད་པ་དང་ཞེས་འབྱུང་བ་ནི་འགྱུར་ཁྱད་དོ། །དོན་ནི། ཁྱད་གཞི་འདུས་བྱས་སྐད་ཅིག་རེ་རེར་གཅིག་ནས་གཅིག་ཏུ་འབྱུང་བའི་མཚན་མ་ཀུན་བཏགས་མེད་པ་ནི་འབྱུང་བ་མེད་པར་མཉམ་པ་ཉིད་ཅེས་སྦྱར་ཏེ། སྐྱེ་བ་མེད་པ་ཞེས་པ་ལ་ཁྱད་ཆོས་འདུས་བྱས་ཀྱི་སྟེང་གི་སྐྱེ་བ་གཅིག་ནས་གཅིག་ཏུ་འབྱུང་བའི་མཚན་མེད་ལ་བཤད་དོ། །གཉིས་པ་ལ་གཉིས། ཀུན་ཉོན་གྱི་མཚན་མ་མེད་པའི་མཉམ་ཉིད་དང༌། རྣམ་བྱང་གི་མཚན་མ་མེད་པའི་མཉམ་ཉིད་དོ། །གཉིས་པ་ཐ་སྙད་ཀྱི་སྟེང་གི་མཚན་མ་མེད་པའི་མཉམ་ཉིད་ནི། ཐ་སྙད་སྣ་ཚོགས་ཀྱི་སྤྲོས་པ་མེད་པར་མཉམ་པའོ༑ ༑འདི་དག་གི་མཚན་མ་དང་སྤྲོས་པ་ནི་ཀུན་བཏགས་ཉིད་ལ་བྱེད་དོ། ། གཉིས་པ་གང་ཟག་ལ་མངོན་པར་ཞེན་པའི་གཉེན་པོའི་ཡུལ་གྱི་མཉམ་ཉིད་ལ་གཉིས༑ ལུས་འདོར་ལེན་བྱེད་པའི་གནས་སྐབས་ཀྱི་དབང་དུ་བྱས་པའི་མཉམ་ཉིད་དང༌། ལུས་འདོར་ལེན་མི་བྱེད་པའི་གནས་སྐབས་ཀྱི་དབང་དུ་བྱས་པའི་མཉམ་ཉིད་དོ། །དང་པོ་ལ་གཉིས། བྱ་བ་འདོར་ལེན་ལ་བླང་དོར་མེད་པའི་མཉམ་ཉིད་དང༌། བྱེ་པ་པོ་གང་ཟག་གི་མཚན་མ་མེད་པའི་མཉམ་ཉིད་དོ། ། གཉིས་པ་ནི་ལུས་འདོར་ལེན་མི་བྱེད་པར་གནས་པའི་སྐབས་ཀྱི་ལུས་སོགས་ཀྱི་འཕེལ་འགྲིབ་ཀྱི་དངོས་པོ་ཡོད་མེད་ཀྱི་མཚན་མ་མེད་པར་མཉམ་པ་ཉིད་དོ།

། ཡང་ན་འབྱུང་བ་མེད་པ་ཞེས་པ་ལ་ཊཱིཀྐ་ལྟར་སྦྱར་ཏེ། སྐད་ཅིག་གཅིག་ནས་གཅིག་ཏུ་འབྱུང་བར་འགྱུར་བའི་མཚན་མ་མེད་པ་ཞེས་སྦྱར་ཏེ། སྐྱེ་བའི་（༢༡བ）སྒོ་ནས་ཕྱེ་བའི་མཉམ་ཉིད་བླང་དོར་གྱི་སྒོ་ནས་ཕྱེ་བའི་མཉམ་ཉིད་ཅེས་སྦྱར་རོ། ། བྱང་སར་ནི། ཆོས་ཐམས་ཅད་ལ་དོན་དམ་པར་ཡོད་པའི་ངོ་བོ་ཉིད་ཀྱི་མཚན་མ་མེད་པར་མཉམ་པ་ཉིད་དང༌། བརྗོད་པ་མངོན་པར་འདུ་བྱེད་པ་སྣང་བ་མཚན་ཉིད་མེད་པའི་མཉམ་པ་ཉིད་དང༌། དེའི་མཚན་ཉིད་མེད་པས་བདག་ཉིད་མ་སྐྱེས་པའི་མཉམ་པ་ཉིད་དང༌། རྒྱུ་ལས་ཀྱང་མ་སྐྱེས་པའི་མཉམ་པ་ཉིད་དང༌། རང་དང་རྒྱུ་ལས་ཀྱང་མ་སྐྱེས་པས། གཟོད་མ་ནས་ཤིན་ཏུ་ཞི་བའི་མཉམ་པ་ཉིད་དང༌༑ ཡོད་པའི་དངོས་པོ་འཛིན་པའི་ཤེས་པ་སྤྲོས་པ་མེད་པའི་མཉམ་པ་ཉིད་དང༌༑ བླང་བ་དང་དོར་བྱའི་མངོན་པར་འདུ་བྱེད་པ་དང་བྲལ་བའི་མཉམ་པ་ཉིད་དང༌༑ དེ་ཉིད་ཉོན་མོངས་པ་དང་སྡུག་བསྔལ་གྱིས་ཀུན་ནས་ཉོན་མོངས་པ་དང་བྲལ་བའི་ཕྱིར་དབེན་པའི་མཉམ་པ་ཉིད་དང༌། རྣམ་པར་བརྟགས་པའི་ཤེས་པའི་ངོ་བོ་ཉིད་སྒྱུ་མ་དང་སྤྲུལ་བ་ལྟ་བུའི་མཉམ་པ་ཉིད་དང༌། རྣམ་པར་མི་རྟོག་པའི་ཡེ་ཤེས་ཀྱི་སྤྱོད་ཡུལ་གྱི་ངོ་བོ་ཉིད་ཀྱི་དངོས་པོ་དང་དངོས་པོ་མེད་པ་གཉིས་སུ་མེད་པའི་མཉམ་པ་ཉིད་དེ། འདི་ནི་ཆོས་མཉམ་པ་ཉིད་བཅུ་པོ་དེ་དག་གི་དོན་རྣམ་པར་ཕྱེ་བ་ཡིན་པར་རིག་པར་བྱའོ། །ཞེས་འབྱུང་ངོ༌། །དོན་ནི། མཉམ་ཉིད་འཆད་པ་ལ་གཉིས། ཕྱེ་སྟེ་རྒྱས་པར་བཤད་པ་དང༌། དོན་བསྡུས་ཏེ་བསྟན་པའོ། །དང་པོ་ལ་གཉིས། གནས་ཚུལ་གྱི་སྒོ་ནས་བཤད་པ་དང༌། སྣང་ཚུལ་གྱི་སྒོ་ནས་བཤད་པའོ༑ ༑དང་པོ་ནི། ཆོས་ཐམས་ཅད་ལ་དོན་དམ་པར་ཡོད་པ་ཡོངས་གྲུབ་ཀྱི་ངོ་བོ་ཉིད་ལ་མི་འདྲ་བའི་མཚན་མ་མེད་པར་མཉམ་པ་ཉིད་ཅེས་ཏེ། ཆོས་ཅན་མི་འདྲ་ཡང་ཆོས་ཉིད་ལ་མི་འདྲ་བ་མེད་ཅེས་པའོ། །གཉིས་པ་ལ་གཉིས། སྣང་མཁན་བློའི་སྒོ་ནས་བཤད་པ་དང༌། སྣང་མཁན་གང་ཟག་གི་སྒོ་ནས་བཤད་པའོ། །དང་པོ་ལ་གཉིས།

མ་དག་གཞན་དབང་ལ་སྣང་ཚུལ་གྱི་སྒོ་ནས་བཤད་པ་དང༌། དག་པ་གཞན་དབང་ལ་སྣང་ཚུལ་གི་སྒོ་ནས་བཤད་པའོ། །དང་པོ་ལ་གཉིས། ཀུན་རྟོག་ལ་སྣང་བ་ལྟར་མེད་པ་དང༌༑ དེས་གྲུབ་པའི་དོན་ནོ། །དང་པོ་ནི། བརྗོད་པ་སྟེ་ཀུན་རྟོག་ལོག་སྣང་མངོན་པར་འདུ་བྱེད་པ་ཡང་དག་མ་ཡིན་ཀུན་རྟོག་ལ་ཀུན་བཏགས་སྣང་བ་ལྟར་གྱི་མཚན་ཉིད་མེད་པའི་མཉམ་པ་ཉིད་ཅེས་ཏེ། མ་དག་གཞན་དབང་ལ་སྣང་བ་ལྟར་གྱི་མཚན་ཉིད་མེད་པར་མཉམ་པའོ། །གཉིས་པ་ལ་གཉིས། ཀུན་བཏགས་ཀྱི་རང་བཞིན་དུ་བདག་གཞན་རེ་རེ་ལས་（༢༢ན）མ་སྐྱེས་པ་དང༌། གཉིས་ཀ་ལས་མ་སྐྱེས་པའོ། །དང་པོ་ལ་གཉིས། བདག་ལས་མ་སྐྱེས་པ་དང༌། གཞན་ལས་མ་སྐྱེས་པའོ། །དེ་གཉིས་ནི་རིམ་བཞིན་ཀུན་བཏགས་ཀྱི་མཚན་ཉིད་མེད་པ་དེའི་ཕྱིར་ཀུན་བཏགས་ཀྱི་ངོ་བོར་བདག་ཉིད་ལས་མ་སྐྱེས་དེར་རྒྱུ་གཞན་ལས་ཀྱང་མ་སྐྱེས་ཞེས་པའོ། །གཉིས་པ་ནི། དེ་འདྲར་རང་གཞན་གཉིས་ལས་མ་སྐྱེས་པས་ཀུན་བཏགས་ཀྱི་སྐྱེ་བ་གཟོད་མ་ནས་ཞི་བར་མཉམ་ཅེས་སོ། གཉིས་པ་དག་པ་གཞན་དབང་ལ་སྣང་ཚུལ་གྱི་སྒོ་ནས་བཤད་པ་ནི། ཇི་ལྟར་ཡོད་པ་གཉིས་སྟོང་གི་དངོས་པོ་མངོན་སུམ་དུ་འཛིན་པའི་དག་པ་གཞན་དབང་གི་ཤེས་པའི་ངོར་ནི་སྤྲོས་པ་མེད་པར་མཉམ་པ་ཉིད་ཅེས་ཏེ། མཉམ་བཞག་གི་ངོར་ཀུན་བཏགས་ཀྱི་སྤྲོས་པ་མེད་ཅེས་པའོ། །གཉིས་པ་སྣང་མཁན་གྱི་གང་ཟག་གི་སྒོ་ནས་བཤད་པ་ལ་གཉིས། གང་ཟག་གི་ཕུང་པོ་བླང་དོར་གྱིས་སྟོང་པ་དང༌། ཕུང་པོ་སྡུག་བསྔལ་ཀུན་གྱིས་དབེན་པའོ༑ ༑དང་པོ་ནི། ཀུན་བཏགས་ཡུལ་སྣང་མཁན་གྱི་གང་ཟག་ཀུན་བཏགས་ཀྱི་ཕུང་པོ་བླང་བ་དང་དོར་བྱའི་མངོན་བར་འདུ་བྱེད་པ་དང་བྲལ་བར་མཉམ་པ་ཉིད་དང༌༑ ཞེས་སོ། །གཉིས་པ་ནི། ཕུང་པོ་དེ་ཉིད་ཉོན་མོངས་པ་དང༌། སྡུག་བསྔལ་གྱི་ཀུན་ནས་ཉོན་མོངས་པ་དང་བྲལ་བའི་ཕྱིར་དེས་དབེན་པར་མཉམ་པ་ཉིད་ཅེས་ཏེ། བླང་དོར་མེད་པ་སྐྱེ་འཆིའི་མཚན་མ་མེད་པ་ལ་མདོ་འགྲེལ་དུ་བཤད་པ་ལྟར་བཀོད་པའོ། །དེ་གཉིས་ནི་གང་ཟག་གི་ཀུན་བཏགས་ཀྱི་ཕུང་པོ་སྐྱེ་འཆིས་སྟོང་པ་དང༌།

ཕུང་པོ་དེ་ཉིད་སྡུག་བསྔལ་ཀུན་གྱིས་དབེན་ཞེས་པའོ། །གཉིས་པ་དོན་བསྡུས་ཏེ་བསྟན་པ་ལ་གཉིས། ཀུན་རྟོག་ལ་སྣང་བ་ལྟར་མེད་པ་དང༌། རྟོག་མེད་ལ་བཏགས་པ་ལྟར་མི་སྣང་བའོ། །དེ་གཉིས་ནི་རིམ་བཞིན་ཡང་དག་མ་ཡིན་པའི་ཀུན་རྟོག་ལ་ཕྱིན་ཅི་ལོག་ཏུ་རྣམ་པར་བརྟགས་པའི་ཤེས་བྱའི་ངོ་བོ་ཉིད་དུ་སྣང་ཡང་སྒྱུ་མ་སོགས་ལྟར་སྣང་བ་ལྟར་གྱིས་སྟོང་ལ། མཉམ་བཞག་རྣམ་པར་མི་རྟོག་པའི་ཡེ་ཤེས་ཀྱི་ངོར་རྣམ་པར་བརྟགས་པ་ལྟར་གྱི་སྤྱོད་ཡུལ་གྱི་དངོས་པོ་དང་དངོས་པོ་མེད་པ་གཉིས་སུ་མེད་པར་མཉམ་པ་ཉིད་ཅེས་ཏེ། འཕགས་པའི་མཉམ་བཞག་གི་ངོར་ཀུན་བཏགས་ཀྱི་སྣང་བ་མེད། ཅེས་པའོ༑ ༑བྱང་སར་དབེན་པར་མཉམ་པ་བླང་དོར་མེད་པར་མཉམ་པའི་འོག་ཏུ་འབྱུང་ལ། མདོ་འགྲེལ་དང་ད་ལྟ་འགྱུར་བའི་མདོར་སྐྱེ་བ་མེད་པར་མཉམ་（༢༢བ）པ་འོག་ཏུ་འབྱུང་ངོ༌། །རྣོ་ཞིང་ཞེས་པ་མྱུར་བ་ལ་སྦྱར་ཏེ་ཕིགས་པ་སླ་བ་ལ་སྦྱར་ལ༑ མདོ་འགྲེལ་དུ་དེ་ལ་རྣོ་བ་ཞེས་བྱ་བ་ནི་ང་རྒྱལ་ཆ་ཕྲ་བའི་གཉེན་པོ་ཡིན་པའི་ཕྱིར་ཏེ། ས་སྔ་མ་གཉིས་ནི་རགས་པ་དང་འབྲིང་གི་གཉེན་པོ་བཟོད་པ་ཆུང་ངུ་དང་འབྲིང་གིས་རབ་ཏུ་ཕྱེ་བའོ། །ཞེས་འབྱུང་བས་རྣོ་བ་ནི་གསལ་བ་ལ་སྦྱར་བ་འདྲ་སྟེ། མུན་པ་ཕྲ་མོ་སེལ་བ་ལ་སྣང་བ་ཆེས་གསལ་བ་དགོས་པ་བཞིན་ནོ། །ད་ལྟ་འགྱུར་བའི་མདོ་དང་མདོ་འགྲེལ་དུ་རྗེས་སུ་མཐུན་པའི་བཟོད་པས་བྱི་དོར་བྱེད༑ མཐུན་པར་བྱེད། དེ་མི་མཐུན་པར་མི་བྱེད་པས་བྱང་ཆུབ་སེམས་དཔའི་ས་དྲུག་པ་མངོན་དུ་གྱུར་པ་རྗེས་སུ་ཐོབ་སྟེ། ཞེས་འབྱུང་ལ་མི་མཐུན་ཕྱོགས་སེལ་བ་དང༌༑ མཉམ་ཉིད་དུ་མོས་པ་དང༌། རྣམ་པར་མི་རྟོག་པ་གསུམ་ལ་སྦྱར་ཏེ། ཕྱི་མ་གཉིས་ནི་བློ་ཡི་འཛིན་སྟངས་དང༌། ལོག་པའི་སྣང་བ་མེད་པའི་དོན་ནོ། །དབུ་མ་ཐལ་འགྱུར་བ་དང་སེམས་ཙམ་གྱི་འགྲེལ་ཚུལ་མི་འདྲ་བས་སྟོང་ཉིད་ཀྱི་དགག་བྱའི་ཀུན་བཏགས་ལ་ཕྲ་རགས་ཡོད་ན་ཡང་ཀུན་བཏགས་ཀྱིས་སྟོང་པའི་མཉམ་ཉིད་དུ་འདྲ་བས་སློབ་དཔོན་ཐོགས་མེད་སྐུ་མཆེད་གང་རུང་གི་སྦྱོར་ཚུལ་ལྟར་སྦྱར་ནའང་རུང་བ་འདྲའོ།

།ཊཱིཀྐའི་གཞན་སླ་ལ། མ་སྐྱེས་པ་དང་སྐྱེ་མེད་མ་འོངས་པ་དང་དུས་གཞན་གྱི་དབང་དུ་བྱས་ཏེ། མ་འོངས་པ་དང་འདས་ད་ལྟར་རང་བཞིན་གྱིས་སྐྱེ་བ་མེད་པ་དང་མ་སྐྱེས་ལ། དབེན་པ་ནི་དེ་གཉིས་སྐྱེ་འགྱུར་དང་སྐྱེས་པ་རང་བཞིན་གྱིས་སྟོང་ཞེས་པའོ། ། ཆ༡ ཆོས་ཀྱི་བདག་མེད་རིགས་པས་སྒྲུབ་པ་ལས། གཉིས་པ་ལུང་དོན་རིགས་པས་སྒྲུབ་པ་ལ་གཉིས། བདག་མེད་པ་རིགས་པས་སྒྲུབ་པ་དང༌། དེས་གྲུབ་པའི་སྟོང་ཉིད་ཀྱི་རབ་དབྱེ་བཤད་པའོ། །དང་པོ་ལ་གཉིས༑ ཆོས་ཀྱི་བདག་མེད་རིགས་པས་སྒྲུབ་པ་དང༌། གང་ཟག་གི་བདག་མེད་རིགས་པས་སྒྲུབ་པའོ། །དང་པོ་ལ་གཉིས། བསྟན་བཅོས་སུ་རིགས་པས་དཔྱད་ནས་བདག་མེད་པར་བསྟན་པ་དང༌། རིགས་པས་དཔྱད་པ་བྱས་པའི་འབྲས་བུ་ངོས་བཟུང་བའོ། །དང་པོ་ལ་གཉིས། སྐྱེ་བ་རང་བཞིན་གྱིས་གྲུབ་པ་དགག་པ་དང༌༑ སྐྱེ་བ་བཏགས་པ་ཙམ་དུ་གྲུབ་པར་བསྟན་པའོ། །དང་པོ་ལ་གཉིས། དགག་པ་དངོས་དང༌། དེ་ལྟར་བཀག་པ་ལ་རྩོད་པ་སྤང་བའོ། །དང་པོ་ལ་གཉིས། སྐྱེ་བ་མེད་པར་མཉམ་ཉིད་ཀྱི་ལུང་དོན་བཤད་པ་དང༌། དེ་ཉིད་རིགས་པས་སྒྲུབ་པའོ༑ ༑དང་པོ་ལ་གཉིས། སློབ་དཔོན་གྱི་གཞུང་དགོད་པ་དང༌། དེའི་དོན་བཤད་པའོ༑ ༑（༢༣ན）འདི་ལ་གཉིས། གཞུང་དོན་སྦྱོར་ཚུལ་དངོས་དང༌། དགག་སྒྲའི་སྦྱོར་ཚུལ་ལ་དོགས་པ་བཅད་པའོ། །དང་པོ་ལ་གཉིས། ཚིག་དོན་སོ་སོར་ཕྱེ་སྟེ་བཤད་པ་དང༌། དོན་ཕྱོགས་གཅིག་ཏུ་སྦྱར་ཏེ་བཤད་པའོ། །དང་པོ་ལ་འགྱུར་རྙིང་དུ་དེ་ལ་འདིར། ཞེས་འབྱུང་བ་བདེ་ཞིང༌། །བདག་ལས་མ་ཡིན་གཞན་ལས་མིན།། གཉིས་ལས་མ་ཡིན་རྒྱུ་མེད་མིན། །དངོས་པོ་གང་དང་གང་ན་ཡང༌། །སྐྱེ་བ་ནམ་ཡང་ཡོད་མ་ཡིན། །ཞེས་བྱ་བས་ཉེ་བར་བཀོད་པ་ཡིན་ཏེ། སྐྱེ་བ་ནམ་ཡང་ཡོད་མ་ཡིན་ཞེས་བྱ་བའི་དོན་ཏོ། །གང་ན་ཡང་ཞེས་བྱ་བའི་སྒྲ་ནི་ཞེས་སོགས་འདྲའོ།། ཚིག་གསལ་འགྱུར་རྙིང་དུ། ནམ་ཡང་ཞེས་བྱ་བ་ནི་རེས་འགའ་ཡང་ཞེས་བྱ་བའི་ཐ་ཚིག་གོ །ཞེས་འབྱུང་ངོ༌། །དེས་ན་འགྲེལ་པ་འདིའི་འགྱུར་རྙིང་བདེ་བས་དོན་ནི༑

སྐྱེ་བ་དུས་ནམ་ཡང་རེས་འགའ་ཡང་ཡོད་པ་མ་ཡིན་ནོ། །ཞེས་བཤད་གཞིར་སྦྱར་ཏེ་བཤད་དོ། །ཤེས་རབ་སྒྲོན་མེར་དེ་ལ་རེ་ཞིག་བདག་ལས་མ་ཡིན་ཞེས་བྱ་བ་ཅི་ཞིག་ཅེ་ན། སྐྱེ་བ་ནམ་ཡང་ཡོད་པ་མ་ཡིན་ཞེས་བྱ་བ་ལ་སོགས་པ་སྟེ། རེ་རེ་དང་སྦྱར་བར་བྱའོ། །ཞེས་འབྱུང་བས་དགག་སྒྲ་སྔ་ཕྱི་ལ་བཤད་གཞི་སྦྱར་བའི་དོན་གྱི་བཤད་པ་བྱས་འདུག་ཅིང༌། འདིའི་འགྱུར་རྙིང་ལྟར་ན་ཡང་བཤད་གཞི་སྦྱོར་ཚུལ་གྱི་དོན་དུ་སྣང་ཞིང༌། སྦྱོར་ཚུལ་གོང་འོག་གི་ཁྱད་པར་ཙམ་མོ། །དེས་ན་སྐྱེ་བ་ནམ་ཡང་མེད་དོ། །སྐྱེ་བ་ཇི་ལྟ་བུ་ཞེ་ན། མཐའ་བཞིའི་སྐྱེ་བ་མེད་དོ། །སུ་ཞིག་ཅེ་ན། དངོས་པོ་གང་དག་མཐའ་བཞིའི་སྐྱེ་བ་མེད་དོ། །ཅི་ལྟ་བུ་ཞིག་ཏུ་ཅེ་ན༑ ཡུལ་དུས་གྲུབ་མཐའ་འགར་ཡང་མཐའ་བཞིའི་སྐྱེ་བ་མེད་ཅེས་ཏེ། ནམ་ཡང་དང༌༑ གང་ཡང་ཞེས་པ་དངོས་དང་དོགས་དཔྱོད་ཡིན་པས་མི་ཟློས་སོ། །གཉིས་པ་ནི། འགྱུར་གསར་དུ་ཡོད་པའི་སྒྲུབ་བྱེད་ཅེས་འབྱུང་བས་རང་བཞིན་གྱིས་ཡོད་ན་དེའི་སྒྲུབ་བྱེད་དུ་ཁས་བླངས་དགོས་ཞེས་བཤད་དགོས་ཀྱང༌། འགྱུར་རྙིང་དུ་འདིར་ཡང་ཡོད་པའི་དངོས་པོ་ཉིད་ལ་བདག་ལས་སྐྱེ་བ་ཞེས་བྱ་བ་དགག་པའི་ཕྱིར་མ་ཡིན་ནོ། །ཞེས་སྦྱར་གྱི་ཡོད་པ་ཙམ་གྱི་ངོ་བོ་ནི་དགག་པར་བྱ་བ་མ་ཡིན་ཏེ། ཤུགས་ཀྱིས་གྲུབ་པའི་ཕྱིར་རོ། །ཞེས་འབྱུང་བ་བདེའོ། །དགག་སྒྲ་སྔ་ཕྱི་གཉིས་ཀྱི་འཆད་ཚུལ་ལ། །སློབ་དཔོན་གྱི་གཞུང་འདི་སྐྱེ་བ་མེད་པར་མཉམ་པ་ཉིད་ཀྱི་ལུང་དོན་རིགས་པས་སྒྲུབ་པ་འཆད་པ་ཡིན་པས་མཐའ་བཞིའི་སྐྱེ་བ་མེད་པ་དེའི་ཕྱིར། སྐྱེ་བ་མེད་ཅེས་སྦྱར་ནས་རྟགས་དང་རྟགས་ཅན་དུ་བྱེད་དགོས་ཀྱི༑ དེ་ལས་（༢༣བ）གཞན་དུ་ན་དགག་སྒྲ་སོ་སོའི་དོན་མེད་པ་དང༌། མཐའ་བཞིའི་སྐྱེ་བ་མེད་པ་ཙམ་ཞིག་ལ་སྦྱར་ན། དེ་བཞི་བཀག་ཀྱང་བདེན་སྐྱེ་མི་ཁེགས་པས་སྐྱེ་མེད་མཉམ་ཉིད་ཀྱི་ལུང་དོན། མ་བཤད་པར་འགྱུར་རོ་སྙམ་པའི་བཤད་ཚུལ་གཞན་གྱི་བྱུང་བའམ། མ་བྱུང་ཡང་དེ་འདྲའི་དོགས་གཅོད་ཡིན་ནོ།།

འདིའི་མཉམ་ཉིད་བཅུའི་ནང་ནས་སྐྱེ་བ་མེད་པར་མཉམ་པ་ཉིད་ཁོ་ན་འཆད་ཅེས་འབྱུང་བས་སྐྱེ་བ་མེད་པར་མཉམ་པ་ཉིད་ཀྱི་དོན་བྱང་ས་ལྟར་བདག་ལས་སྐྱེ་བ་མེད་པ་ལ་བཤད་དུ་མི་རུང་བས་མདོ་འགྲེལ་ལྟར་བདེའོ། །གཉིས་པ་དེ་ཉིད་རིགས་པས་སྒྲུབ་པ་ལ་གཉིས། ཚུལ་སྒྲུབ་པ་དང༌། རྟགས་དགོད་པའོ། །དང་པོ་ལ་གཉིས། ཕྱོགས་ཆོས་སྒྲུབ་པ་དང༌། ཁྱབ་པ་སྒྲུབ་པའོ༑ ༑དང་པོ་ལ་གཉིས། མཐའ་བཞིའི་སྐྱེ་བ་མེད་པའི་དམ་བཅའ་བཞག་པ་དང༌༑ དེ་རིགས་པས་སྒྲུབ་པའོ། །འདི་ལ་གཉིས། རྟག་པར་སྨྲ་བའི་སྐྱེ་བ་འདོད་ཚུལ་དགག་པ་དང༌། ཆད་པར་སྨྲ་བའི་སྐྱེ་བ་འདོད་ཚུལ་དགག་པའོ། །དང་པོ་ལ་གཉིས༑ བདག་གཞན་རེ་རེ་བ་ལས་སྐྱེ་བ་དགག་པ་དང༌། བདག་གཞན་གཉིས་ཀ་ལས་སྐྱེ་བ་དགག་པའོ། །དང་པོ་ལ་གཉིས། བདག་ལས་སྐྱེ་བ་དགག གཞན་ལས་སྐྱེ་བ་དགག་པའོ། །དང་པོ་ནི། སྤྱིར་རྒྱུ་འབྲས་རང་བཞིན་གྱིས་གྲུབ་ན། རང་བཞིན་གྱིས་གྲུབ་པའི་གཅིག་དང་ཐ་དད་གང་རུང་ལས་མ་འདས་ལ། གཅིག་ན་མྱུ་གུ་རང་ཉིད་ལས་སྐྱེ་བར་འགྱུར་ཞིང༌། གྲངས་ཅན་ནི་མྱུ་གུའི་རང་བཞིན་དང་ས་བོན་གྱི་རང་བཞིན་ཁྱད་པར་མེད་པས་མྱུ་གུ་དེ་རང་གི་བདག་ཉིད་ལ་སྐྱེ་བར་འདོད་ཅིང༌། མྱུ་གུའི་རང་གི་བདག་ཉིད་དེ་ལ་སྤྱིའམ་གཙོ་བོ་ཞེས་སྨྲ་ཞིང་གཙོ་བོས་འབྲས་བུ་སྐྱེད་པ་དེ་བསམ་གཏན་བསྒོམས་ནས་ལྷའི་མིག་ཐོབ་པའི་རྣལ་འབྱོར་པའི་མངོན་སུམ་གྱིས་མཐོང་བར་ཁས་ལེན་པས་བདག་སྐྱེ་བློ་མ་འཁྲུལ་བའི་རྙེད་དོན་དུ་འདོད་པས་དེ་ཉིད་འགོག་པ་ཡིན་ནོ། །དེས་ན་དང་པོ་ལ་གཉིས། རང་ཉིད་ཀྱི་རིགས་པས་དགག་པ་དང༌། སློབ་དཔོན་གྱི་རིགས་པས་དགག་པའོ། །དང་པོ་ལ་གཉིས། དགག་པ་རྒྱས་པར་བཤད་པ་དང༌། དོན་བསྡུས་ཏེ་བསྟན་པའོ། །དང་པོ་ལ་གཉིས། གྲངས་ཅན་གྱི་འདོད་ཚུལ་བྱེ་བྲག་ཏུ་དགག་པ་དང༌། བདག་སྐྱེ་སྤྱིར་དགག་པའོ། །འགྱུར་རྙིང་དུ། དེ་ལྟར་དེ་ཁོ་ན་ཉིད་རྟོགས་པར་འདོད་པས་གཞན་གྱིས་འདོད་གཞུང་གིས་བརྟགས་པའི་བདག་ལ་སྐྱེ་བར་འདོད་པ་ལྡོག་ནས་ཞེས་འབྱུང་བ་བདེའོ།

།དང་པོ་ལ་གཉིས།（༢༤ན）ངོ་བོ་གཅིག་པའི་རྒྱུ་ལས་སྐྱེ་བ་དགག་པ་དང༌། རྒྱུ་དང་འབྲས་བུ་ངོ་བོ་གཅིག་ཡིན་པ་དགག་པའོ། །དང་པོ་ལ་གཉིས། ཁས་བླངས་པ་དེས་དགག་པ་དང༌། རིགས་པ་དང་འགལ་བས་དགག་པའོ། །དང་པོ་འདི་ནི་རང་རྒྱུའི་དུས་སུ་གྲུབ་ཟིན་པ་དང༌། སླར་སྐྱེ་བར་ཁས་བླངས་པ་གཉིས་ལ་ཁས་བླངས་འགལ་བ་སྟོན་པའི་འགལ་བརྗོད་ཀྱི་ཐལ་འགྱུར་ཡིན་ཏེ། འོག་ཏུ་བདག་ལས་སྐྱེ་བའི་ཕྱོགས་འདི་ནི་རིགས་པ་དང་འགལ་བ་ཡང་ཡིན་ནོ་ཞེས་བཤད་པ་ནི་ཞེས་འོག་མ་རིགས་པའི་གནོད་བྱེད་ཡིན་ནོ་ཞེས་དམིགས་ཀྱིས་བཀར་ཏེ་བཤད་པའི་ཕྱིར་རོ། །གཉིས་པ་ལ་གཉིས། སླར་སྐྱེ་བ་མི་འཐད་པར་བསྟན་པ་དང༌། སླར་སྐྱེ་བ་མི་འཐད་པའི་རྒྱུ་མཚན་ནོ། །འདི་ལ་གཉིས། དགག་པ་དངོས་དང༌། སྐྱོན་སྤོང་དགག་པའོ། །དང་པོ་ལ་གཉིས། འབྲས་བུ་སྐྱེ་བ་མི་སྲིད་པར་ཐལ་བ་དང༌། རྒྱུ་འགག་པ་མི་སྲིད་པར་ཐལ་བའོ། །གཉིས་པ་ལ་གཉིས། སྐྱོན་སྤོང་དགོད་པ་དང༌། དེ་དགག་པའོ། །གཉིས་པ་ལ་གཉིས། ཡུལ་གྱི་གནས་ཚུལ་ལོག་པར་ཐལ་བ་དང༌༑ ཡུལ་ཅན་ལ་སྣང་ཚུལ་ལོག་པར་ཐལ་བའོ། །དང་པོ་ལ་གཉིས། དགག་པ་དངོས་དང༌། སྐྱོན་སྤོང་དགག་པའོ། །འདི་ལ་གཉིས། གནས་སྐབས་འགལ་ན་དངོས་པོ་གཅིག་པ་འགལ་བ་དང༌། དབྱིབས་སོགས་འགལ་ན་རྫས་གཅིག་པ་འགལ་བའོ། །གཉིས་པ་ལ་གཉིས། རྩ་བ་དང་འགྲེལ་པའོ། །དང་པོ་ལ་གཉིས། སྐྱོན་ཡོད་ཚུལ་བསྟན་པ་དང༌། དེས་ན་གྲུབ་མཐའ་སྨྲ་བས་ཁས་ལེན་མི་རིགས་པའོ༑ ༑གཉིས་པ་ལ་གཉིས། སྐྱོན་ཡོད་ཚུལ་བསྟན་པ་དང༌། སྐྱོན་མེད་ཀྱི་གྲུབ་མཐའ་སྨྲ་བས་རྒྱུ་འབྲས་གཅིག་ཏུ་ཁས་ལེན་མི་རིགས་པའོ། །འདིར་ཉེས་པར་ཐལ་བར་གྱུར་པ་སོགས་སུ་སྤང་བར་འདོད་པ་འདི། ཞེས་འབྱུང་བས་ནི། གོང་དུ་བཤད་པའི་ཉེས་པར་ཐལ་བར་འགྱུར་བ་ཡོངས་སུ་སྤང་བར་འདོད་པའི་གྲུབ་མཐས་བློ་སྒྱུར་བས་ནི་ས་མྱུག་གཞན་མིན་པར་ཁས་བླང་བར་བྱ་བ་མིན་ནོ། ། ཞེས་སྦྱར་རོ། །གཉིས་པ་ནི། འགྲེལ་པར་དེ་ཉིད་ཀྱི་ཕྱིར་སློབ་དཔོན་གྱིས་ཁྱད་པར་མ་སྦྱར་ཞེས་སོགས་བཤད་པའོ།

།དེ་ཉིད་དལ་བའི་རྟེན་ཞེས་པ་དེ་ཉིད་རྟོགས་པར་འདོད་པའི་གྲུབ་མཐའ་སྨྲ་བ་དང་གྲུབ་མཐས་བློ་མ་（༢༤བ）བསྒྱུར་པ་ལ་བྱེད་དགོས་པ་འདྲ་སྟེ་གཞན་དུ་ལེགས་ལྡན་འབྱེད་དགག་པ་དང་འགལ་བར་འགྱུར་བའི་ཕྱིར་རོ་སྙམ་མོ། །གཉིས་པ་གཞན་ལས་སྐྱེ་བ་དགག་པ་གཉིས། གཞན་སྐྱེ་འདོད་པའི་ཕྱོགས་སྤྱིར་དགག་པ་དང༌། སེམས་ཙམ་པའི་མཐོང་ཚུལ་བྱེ་བྲག་ཏུ་དགག་པའོ།། དང་པོ་ལ་གཉིས། གཞན་སྐྱེ་སྨྲ་བའི་འདོད་པ་བརྗོད་པ་དང༌། དེ་དགག་པའོ།། འདི་ལ་གཉིས། བདེན་པ་གཉིས་ཆར་དུ་གཞན་སྐྱེ་དགག་པ་དང༌། དེ་ལྟར་བཀག་པས་གྲུབ་པའི་ཡོན་ཏན་བསྟན་པའོ། །དངཔོ་ལ་གཉིས། དངོས་ཀྱི་དོན་དང༌། རྩོད་སྤང་ངོ༌། །དང་པོ་ལ་གཉིས། གཞན་སྐྱེ་དེ་ཁོ་ན་ཉིད་ཀྱི་དོན་ཡིན་པ་དགག་པ་དང༌༑ གཞན་སྐྱེ་ཀུན་རྫོབ་ཀྱི་བདེན་པ་ཡིན་པར་དགག་པའོ། །ཞེས་སམ་ཡང་ན། དོན་དམ་པའི་ཚད་མའི་རྙེད་དོན་ཡིན་པ་དགག་པ་དང༌། ཐ་སྙད་པའི་ཚད་མའི་རྙེད་དོན་ཡིན་པར་དགག་པའོ། །དང་པོ་ལ་གཉིས། རང་བཞིན་གྱིས་གྲུབ་པ་དང་སྐྱེ་བའི་གཞི་མཐུན་བཀག་པའི་སྒོ་ནས་གཞན་སྐྱེ་དགག་པ་དང༌། རང་བཞིན་གྱིས་གྲུབ་པ་བཀག་པའི་སྒོ་ནས་གཞན་སྐྱེ་དགག་པའོ། །དང་པོ་ལ་གཉིས། རང་བཞིན་གྱིས་གྲུབ་པའི་རྒྱུ་གཞན་ལས་སྐྱེ་བ་དགག་པ་དང༌། དེ་ལྟར་བཀག་པའི་ཡོན་ཏན་བསྟན་པའོ། །དང་པོ་ལ་གཉིས། འདོད་པ་བརྗོད་པ་དང༌། དེ་དགག་པའོ༑ ༑འདི་ལ་གཉིས། དངོས་ཀྱི་དོན་དང༌། འཇིག་རྟེན་གྱི་མངོན་སུམ་དང་འགལ་བའི་རྩོད་སྤང་ངོ༌། །དང་པོ་ལ་གཉིས། རྒྱུ་ལས་སྐྱེ་ཚུལ་དགག་པ་དང༌། འབྲས་བུ་ལྟོས་པའི་དུས་དགག་པའོ། །དང་པོ་གཉིས། རྒྱས་པར་བཤད་པ་དང༌། དོན་བསྡུའོ། །དང་པོ་ལ་གཉིས། གཞན་ཡོད་ཀྱང་གཞན་སྐྱེ་མི་འཐད་པར་བསྟན་པ་དང༌། གཞན་མེད་པས་གཞན་སྐྱེ་མི་འཐད་པར་བསྟན་པའོ། །དང་པོ་ལ་གཉིས༑ འབྲས་བུ་སྐྱེ་བའི་འགལ་རྐྱེན་སྟོབས་ལྡན་གནས་ཀྱང་སྐྱེ་བར་ཐལ་བ་དང༌༑ འབྲས་བུ་སྐྱེ་བའི་མཐུན་རྐྱེན་གཏན་མེད་ཀྱང་སྐྱེ་བར་ཐལ་བའོ།

།ཡང་ན། སྤྱིར་རྒྱུ་འབྲས་འཆོལ་བར་ཐལ་བ་དང༌། ཁྱད་པར་ཉེར་ལེན་གྱི་རྒྱུ་འབྲས་འཆོལ་བར་ཐལ་བའོ། །འདི་ལ་གཉིས། དགག་པ་དངོས་དང༌། སྐྱོན་སྤོང་དགག་པའོ། ། འདི་ལ་གཉིས། ཉེར་ལེན་དང་ཉེར་ལེན་ཅན་སོ་སོར་ངེས་ཚུལ་དགོད་པ་དང༌། དེ་དགག་པའོ། །འདི་ལ་གཉིས། ཉེར་ལེན་གྱི་རྒྱུ་འབྲས་སོ་སོར་ངེས་པ་དམ་བཅའ་ཙམ་དུ་ཟད་པ་དང༌། སོ་སོར་ངེས་པའི་རྒྱུ་མཚན་ལ་གནོད་བྱེད་ཡོད་པའོ། །（༢༥ན）གཉིས་པ་ལ་གཉིས། སྔ་ཕྱི་བ་ལ་གཞན་མེད་པས་གཞན་སྐྱེ་མེད་པ་དང༌། དུས་མཉམ་པ་ལ་གཞན་སྐྱེ་ཡོད་པའི་ལན་དགག་པའོ། །དང་པོ་ལ་གཉིས། དགག་པ་དངོས་དང༌། སྐྱོན་སྤོང་དགག་པའོ། །དང་པོ་ལ་གཉིས། གཞུང་དོན་དངོས་དང༌། དེ་ཉིད་ཤེས་བྱེད་དང་སྦྱར་བའོ། །གཉིས་པ་ལ་གཉིས། བྱ་བྱེད་ཐམས་ཅད་དུས་གཅིག་པའི་དཔེ་དོན་སྦྱར་ཏེ་སྐྱོན་སྤོང་དགོད་པ་དང༌། བྱ་བྱེད་ཐམས་ཅད་དུས་གཅིག་པའི་དཔེ་དོན་མི་མཚུངས་པར་བསྟན་པའོ། །འདི་ལ་གཉིས༑ བྱ་བྱེད་ཐམས་ཅད་དུས་གཅིག་པ་རིགས་པས་དགག་པ་དང༌། བྱ་བ་དུས་གཅིག་པ་ཁས་བླངས་ཀྱིས་དགག་པའོ། །སྐབས་འདི་དག་ཏུ་འགྱུར་རྙིང་དུ་སྲང་མདའི་མཐའ་དག་མཐོ་བ་དང། ཞེས་པ་དང༌། སྲང་མདའི་དཔེས་ཞེས་པ་བདེའོ༑ ༑གཉིས་པ་ལ་གཉིས། བྱ་བྱེད་བདེན་པའི་ངོ་བོ་གཅིག་ཏུ་ཁས་བླངས་པ་དང་འགལ་བ་དང༌། རྟེན་བརྟེན་པ་བདེན་གྲུབ་ཏུ་ཁས་བླངས་པ་དང་འགལ་བའོ༑ ༑དང་པོ་ནི། བྱ་བ་ཆོས་ལས་ངོ་བོ་གཅིག་ཏུ་འདོད་ལ་རང་བཞིན་གྱིས་གྲུབ་པར་ཡང་ཁས་བླངས་པས་དེ་ལྟ་ན་ཅིག་ཏུ་འགྱུར་བས། ཆོས་གཉིས་དུས་ཐ་དད་པའི་བྱ་བ་དུས་གཅིག་པ་འགལ་བའི་ཕྱིར་རོ། །འགྱུར་རྙིང་དུ། ཆོས་ལ་མ་གཏོགས་པའི་བྱ་བ་ནི་དེ་དག་ཉིད་ཀྱིས་མི་འདོད་པ་ཡིན་པའི་ཕྱིར་རོ། །ཞེས་སོ།། གཉིས་པ་ལ་གཉིས། དངོས་ཀྱི་དོན་དང༌། བྱ་བ་དུས་མི་གཅིག་པ་མདོ་དང་འགལ་བ་སྤང་བའོ། །འདི་ལ་གཉིས། བྱ་བ་གཉིས་དུས་གཅིག་པར་བསྟན་པའི་མདོ་དགོད་པ་དང༌། དེ་དང་འགལ་བ་སྤང་བའོ། །དང་པོ་ནི། འདི་ནི་བྱ་བ་གཉིས་དུས་མི་གཅིག་ན་ས་ལུ་ལྗང་པའི་མདོར་མཐོ་དམན་དུས་གཅིག་པ་བཞིན་ས་མྱུག་སྐྱེ་འགག་གི་བྱ་བ་གཉིས་དུས་གཅིག་པར་བཤད་པ་དང་འགལ་ལོ་ཞེ་ན།

ཞེས་པ་སྟེ༑ འདིར་ཡང་ས་བོན་འགག་པ་དེ་ཉིད་ལ་མྱུ་གུ་སྐྱེའོ་ཞེས་དང༌། འགྱུར་རྙིང་དུའང༌༑ འདི་ཉིད་སྲང་མདའི་དཔེས་ཉེ་བར་བསྟན་ཏེ། སྐད་ཅིག་མ་གང་ལ་ས་བོན་འགག་པར་འགྱུར་བ་དེ་ཉིད་ལ་མྱུ་གུ་འབྱུང་བར་འགྱུར་རོ་ཞེས་སྲང་མདའ་མཐོ་དམན་གྱི་ཚུལ་གྱིས་བསྟན་པ་ཡིན་ནོ་ཞེ་ན། ཞེས་བྱ་བ་དུས་གཅིག་པ་དང་འགལ་བ་ཉིད་བཀོད་དོ། །གལ་ཏེ་མིག་ལ་སོགས་པར་ཞེས་པའི་འགྲེལ་པ་འགྱུར་རྙིང་དུ། ཐམས་ཅད་དུ་ངག་གི་དོན་ནི་ཡོད་པ་མ་ཡིན་པས་ངག་གི་དོན་གྱིས་སྟོང་པ་ཡིན་ནོ་ཞེས་པ་བདེའོ། །གཉིས་པ་（༢༥བ）འབྲས་བུ་ལྟོས་པའི་དུས་དགག་པ་ནི། མཚམས་སྦྱར་དུ། དུས་ཡོད་པ་མ་ཡིན་པར་བསྟན་པའི་ཕྱིར་ཞེས་འབྱུང་ལ། དེའང་འགྱུར་རྙིང་དུ། རྒྱུ་དང་འབྲས་བུ་ལ་ལྟོས་པའི་དུས་ཞེས་དང་སྒྲ་བདེ་ཞིང༌། འགྲེལ་པར། ཡོད་པའམ་སྐྱེ་བ་འགོག་པ་ན། སྐྱེས་པར་གྱུར་པར་སླར་ཡང་སྐྱེ་བར་གྱུར་པ་མི་རིགས་ཉིད་ཅེས་བཤད་ཟིན་ཅེས་ཁ་འཕངས་པས་དུས་ལ་དཔྱད་དེ༑ རྒྱུ་དུས་སུ་ཡོད་པའི་འབྲས་བུ་སྐྱེ་བའམ། ཞེས་དཔྱད་ནས་ཡོད་པ་སྐྱེ་བ་ལ་ཐ་སྙད་དང༌། མེད་པ་སྐྱེ་བ་ལ་དགག་བྱ་ལ་གཏུགས་ཏེ་དགག་པར་བྱའོ། །གཉིས་པ་འཇིག་རྟེན་གྱིས་གནོད་པའི་རྩོད་པ་སྤང་བ་ལ་གཉིས། རྩོད་པ་དགོད་པ་དང༌། དེ་དགག་པའོ། །དང་པོ་ནི། ཁོ་ན་རེ། རིགས་པ་བཀོད་ཀྱང་ཅི་ཙམ་བཀོད་པ་ཁྱོད་ཀྱིས་ལེགས་པར་འཇོམས་པར་འདུག་པས་རིགས་པ་མི་འགོད་ཅེས་ཏེ། སྟིང་ཚིག་སྟེ་རིགས་པ་བསྟན་མ་བསྟན་ལ་ཁྱད་པར་མི་འདུག་ཅེས་པའི་དོན་ཏོ། །འདིར་འགྱུར་རྙིང་དུ། རིགས་པ་ཉེ་བར་མ་བཀོད་པ་རང་གི་འདོད་པ་ཙམ་སྨྲས་པས་འདོད་པ་འགྲུབ་པར་འགྱུར་བ་མ་ཡིན་པས་རིགས་པ་སྨྲོས་ཤིག །གལ་ཏེ་དེ་ལྟར་ནི་མ་ཡིན་ཏེ་ཞེས་འབྱུང་བ་བདེའོ། །འདི་ལ་གཉིས། རྩ་བ་དང༌། འགྲེལ་པའོ། །

དང་པོ་ལ་གཉིས། ཁྱབ་པ་སྒྲུབ་པ་དང༌། ཐལ་བ་དགོད་པའོ། ། གཉིས་པ་ནི། འགྱུར་རྙིང་དུ། རྩ་བར་འཇིག་རྟེན་རང་གིས་མཐོང་བའི་ཚད་མ་ལ་གནས་པས། ཞེས་དང༌། འགྲེལ་པར། འཇིག་རྟེན་འདི་དག་ཐམས་ཅད་རང་གི་མཐོང་བ་ཉིད་ལ་ངེས་པར་གནས་པས་སྟོབས་ཆེ་བ་རྣམས་ཀྱིས་ཀྱང་གཞན་ཉིད་ལ་སྐྱེ་བར་མཐོང་བ་ཡིན་ལ་ཞེས་པ་བདེའོ། །དོན་ནི། འཇིག་རྟེན་པ་འདི་དག་ཐམས་ཅད་རང་གི་མངོན་སུམ་གྱིས་མཐོང་བ་ལ་ངེས་པར་གནས་པ་སྟེ་བརྟེན་པ་ཡིན་པས་ནམ་འཁྲུལ་བའི་ཚད་མ་ཡིན་པས་ཤིན་ཏུ་སྟོབས་ཆེ་བའི་ཚད་མ་མངོན་སུམ་ཉིད་ཀྱིས་གཞན་སྐྱེ་གྲུབ་ལ། མངོན་སུམ་གྱིས་གྲུབ་པ་ལ་རིགས་པ་ཡང་འགོད་མི་དགོས་པས་རིགས་པ་མ་བཀོད་པར་གཞན་སྐྱེ་གྲུབ་བོ། །དེས་ན་གཞན་སྐྱེ་བཀག་ན་འཇིག་རྟེན་གྱི་ཚད་མས་གནོད་དེ། དེ་ནི་འཇིག་རྟེན་པ་དག་གི་བློ་མ་འཁྲུལ་བས་རྙེད་པའི་དོན་ཡིན་པའི་ཕྱིར་རོ། །ཞེས་པའོ། །ཕྱི་དོན་ཁས་ལེན་པའི་རང་རྒྱུད་པ་མན་གྱིས་གཞན་སྐྱེ་སྣང་ཡུལ་ལ་མ་འཁྲུལ་བའི་བློས་གྲུབ་པར་འདོད་དེ། རྒྱུ་འབྲས་ངེས་བྱེད་ནི་མངོན་སུམ་ཚད་མ་ཡིན་ལ། དེ་ནི་མ་འཁྲུལ་（༢༦ན）བའི་ཤེས་པར་ཁས་ལེན་པའི་ཕྱིར་དང༌། ཚད་མ་རྣམས་ཀྱི་ཚད་མར་སོང་ས་ནི་རང་གི་མཚན་ཉིད་ཀྱིས་གྲུབ་པ་ལ་སོང་བར་འདོད་པའི་ཕྱིར་རོ། །འདིས་ནི་ས་མྱུག་དང་དེ་དག་གི་སྐྱེ་བ་རང་བཞིན་གྱིས་གྲུབ་པར་འདོད་ལ། དབུ་མ་ཐལ་འགྱུར་བ་ནི་དེ་ལྟར་ན་དེ་དག་བདེན་པར་གྲུབ་པར་འགྱུར་ལ་དེ་དག་འཇིག་རྟེན་གྱི་མངོན་སུམ་གྱིས་གྲུབ་ཀྱང་བློ་མ་འཁྲུལ་བའི་རྙེད་དོན་དུ་མི་རུང་སྟེ། སློབ་པ་མན་ཆད་ལ་བློ་མ་འཁྲུལ་བ་ནི་འཕགས་པ་སློབ་པའི་མཉམ་བཞག་ཡེ་ཤེས་དང་དེའི་རྙེད་དོན་ནི་དོན་དམ་པའི་བདེན་པ་ཡིན་པས་སོ། །དེས་ན་ཟག་མེད་ཀྱི་བློའི་རྙེད་དོན་བཀག་ཀྱང་འཇིག་རྟེན་གྱི་མངོན་སུམ་གྱིས་མི་གནོད་ཅེས་འགོག་པར་བྱེད་དོ། །གཞན་ཡང་བདེན་པར་གྲུབ་པ་ནི་གཏི་མུག་གི་སྣང་ཞེན་གཉིས་ཀའི་ངོ་དང༌།

གཏི་མུག་སྤངས་པའི་བློའི་སྣང་ངོ་ཙམ་དུ་ཡོད་ཀྱི། བློ་མ་འཁྲུལ་བའི་སྣང་ཞེན་གང་གི་ཡང་ཡུལ་དུ་མི་རུང་བས་སྐྱེ་བ་བདེན་གྲུབ་བློ་མ་འཁྲུལ་བའི་རྙེད་དོན་ཡིན་པ་བཀག་པ་ལ་འཇིག་རྟེན་གྱི་མངོན་སུམ་གྱིས་གནོད་པའི་དོན་མེད་དོ། །ཞེས། གཏི་མུག་རང་བཞིན་སྒྲིབ་ཅེས་པ་ཤོ་ལོ་ཀ་གཉིས་ཀྱི་དོན་ནོ། །གཉིས་པ་ལ་གཉིས། འཇིག་རྟེན་གྱི་མངོན་སུམ་གྱིས་གཞན་སྐྱེ་གྲུབ་ཀྱང་འཇིག་རྟེན་གྱིས་གནོད་ཚུལ་མི་འཐད་པ་དང༌། འཇིག་རྟེན་གྱི་མངོན་སུམ་གྱིས་གཞན་སྐྱེ་མ་གྲུབ་པས་འཇིག་རྟེན་གྱིས་གནོད་ཚུལ་མི་འཐད་པའོ། །གཉིས་པ་ལ་གཉིས། འཇིག་རྟེན་གྱི་མངོན་སུམ་གྱིས་གཞན་སྐྱེ་གྲུབ་ཀྱང་འཇིག་རྟེན་གྱིས་གནོད་པ་མི་འཐད་པ་དང༌། འཇིག་རྟེན་གྱི་མངོན་སུམ་གྱིས་གཞན་སྐྱེ་མ་གྲུབ་པས་འཇིག་རྟེན་གྱིས་མི་གནོད་པའོ༑ ༑དང་པོ་ལ་གཉིས། སྤྱིའི་མཚམས་སྦྱར་བ་དང༌། སོ་སོའི་དོན་བཤད་པའོ།། དང་པོ་ནི་འགྱུར་རྙིང་དུ། དངོས་པོར་མངོན་པར་ཞེན་པ་ལ་དགའ་བ་དང་བྲལ་བར་བྱེད་པའི་ཐོས་པ་གྲུབ་པར་གྱུར་པའི་ཚེ། འཇིག་རྟེན་གྱིས་གནོད་དོ་ཞེས་པའི་དུད་མོ་ལ་ཉེ་བར་རྟེན་པ་རྣམས་ནི་འཇིག་རྟེན་གྱི་ཆོས་ལུགས་མང་ཞིང་རྒྱ་ཆེ་བ་མ་བསྟན་པར་འཇིག་རྟེན་གྱིས་གནོད་དོ་ཞེས་བྱ་བའི་མྱ་ངན་ལས་ལྡོག་པར་ནུས་པ་མ་ཡིན་ནོ། །ཞེས་སོགས་བདེའོ། །གཉིས་པ་ལ་གཉིས། འཇིག་རྟེན་གྱི་ཚད་མའི་ཡུལ་མ་ཡིན་པ་བཀག་པ་ལ་འཇིག་རྟེན་གྱིས་མི་གནོད་པ་དང༌། འཇིག་རྟེན་གྱི་གནོད་པ་གང་ལ་འབབ་པའི་ཡུལ་བསྟན་ཏེ་འཇིག་རྟེན་གྱིས་（༢༦བ）མ་གནོད་པའོ༑ ༑དང་པོ་ལ་གཉིས། དེ་ཁོ་ན་ཉིད་ལ་འཇིག་རྟེན་ཚད་མ་མ་ཡིན་པའི་རྒྱུ་མཚན་གྱིས་དགག་པ་དང༌། དེ་ཁོ་ན་ཉིད་ལ་འཇིག་རྟེན་ཚད་མ་ཡིན་པ་ལ་གནོད་བྱེད་བསྟན་ཏེ་དགག་པའོ། །དང་པོ་ལ་གཉིས། བདེན་གཉིས་ཡུལ་ཅན་སོ་སོར་ངེས་པར་བསྟན་ནས་ལན་བཤད་པ་དང༌། བདེན་སྐྱེ་བློ་གང་ལ་སྣང་མི་སྣང་གི་ཁྱད་པར་བསྟན་ནས་ལན་བཤད་པའོ།

།དངཔོ་ལ་གཉིས། རྒྱས་པར་བཤད་པ་དང༌། སྤྱིའི་དོན་བསྡུ་བའོ། །དང་པོ་ལ་གཉིས། བདེན་གཉིས་སྤྱི་དང་ཁྱད་པར་ཀྱི་དབྱེ་བ་བཤད་དེ་དཔེ་དོན་སྒྲུབ་པ་དང༌༑ དཔེ་དོན་དངོས་སུ་སྦྱར་ཏེ་ལན་བཤད་པའོ། །དང་པོ་ལ་གཉིས། བདེན་གཉིས་སྤྱིའི་དབྱེ་བ་བཤད་དེ་དོན་སྒྲུབ་པ་དང༌། ཀུན་རྫོབ་བདེན་པའི་དབྱེ་བ་བཤད་དེ་དཔེ་སྒྲུབ་པའོ། །དང་པོ་ལ་གཉིས། རྩ་བ་དང༌། འགྲེལ་པའོ། །དང་པོ་ལ་གཉིས། ཀུན་ལ་བདེན་གཉིས་ཀྱི་ངོ་བོ་གཉིས་ཡོད་པའི་སྒྲུབ་བྱེད་དགོད་པ་དང༌༑ དེའི་ཁྱབ་པ་སྒྲུབ་པའོ། །གཉིས་པ་ལ་གཉིས། སྒྲུབ་བྱེད་དགོད་པ་དང༌། ཁྱབ་པ་སྒྲུབ་པའོ། །དང་པོ་ལ་གཉིས། རྟགས་དང་དམ་བཅའི་དོན་སོ་སོར་བཤད་པ་དང༌། རྟགས་དགོད་པའོ། །དང་པོ་ལ་གཉིས། དམ་བཅའ་དང༌། རྟགས་སོ། ། དང་པོ་ནི། འགྱུར་རྙིང་དུ། འདི་ལ་མྱུ་གུ་ལ་སོགས་པ་ཕྱི་དང་ནང་གི་དངོས་པོ་འདུས་བྱས་ཞེས་འབྱུང་བས་འདུ་བྱེད་ཅེས་པ་མི་བདེའོ། །གཉིས་པ་ལ་གཉིས། ཀུན་རྫོབ་བདེན་པའི་ཡང་ལོག་གི་དབྱེ་བ་སོ་སོར་ཕྱེ་སྟེ་བཤད་པ་དང༌། བཤད་ཟིན་དེ་ཉིད་རྩོད་པའི་ལན་གྱྀ་དཔེར་བཟུང་བའོ། ། དང་པོ་ལ་གཉིས། སྤྱིའི་མཚམས་སྦྱར་བ་དང༌། སོ་སོའི་དོན་བཤད་པའོ། །འདི་ལ་གཉིས། འཛིན་བྱེད་ཤེས་པའི་ཀུན་རྫོབ་བདེན་པའི་དབྱེ་བ་བཤད་པ་དང༌། བཟུང་བྱ་དོན་གྱི་ཀུན་རྫོབ་བདེན་པའི་དབྱེ་བ་བཤད་པའོ། །དངཔོ་ལ་གཉིས། རྩ་བ་དང༌། འགྲེལ་པའོ། །དང་པོ་ལ་གཉིས། དབྱེ་བ་སོ་སོར་བཤད་པ་དང༌། ཡང་ལོག་ཏུ་ལྟོས་ནས་འཇོག་པའོ། །གཉིས་པ་ལ་གཉིས། དབྱེ་བ་སོ་སོར་བཤད་པ་དང༌༑ དེ་གཉིས་ཡང་ལོག་ལྟོས་ནས་བཞག་པའོ། །འདི་ནི་འཕྲལ་གྱི་འཁྲུལ་རྒྱུས་གནོད་བཅས་ཀྱི་ཤེས་པ་དེ་དེ་ལྟ་བུའི་གནོད་མེད་ཀྱི་ཤེས་པ་ལ་ལྟོས་ནས་ལོག་པ་དང༌༑ དེ་ལས་ལྡོག་ཏེ་ཡང་དག་པར་བཞག་གི སྤྱིར་ནི་ཤེས་པ་དེ་གཉིས་ཀའང་ལོག་པ་སྟེ་འཁྲུལ་བའི་ཤེས་པར་མཚུངས་པའི་ཕྱིར་རོ། །དབང་པོ་ལེགས་འགྱུར་（༢༧ན）ཞེས་པ་འཇིག་རྟེན་ཉིད་ལས་ཞེས་པ་དང་གཅིག་གོ

།གཉིས་པ་ལ་གསུམ༑ མཚམས་སྦྱར་བ་དང༌། རྩ་བ་དང༌། འགྲེལ་པའོ། །འདི་ལ་གཉིས། འཕྲལ་གྱི་འཁྲུལ་རྒྱུ་ངོས་བཟུང་བ་དང༌། འཁྲུལ་རྒྱུ་དེས་ཟིན་མ་ཟིན་ལས་ཡང་ལོག་ཏུ་འཇོག་པའོ། །དང་པོ་ལ་གཉིས། དབང་ཤེས་ཀྱི་འཁྲུལ་རྒྱུ་ངོས་བཟུང་བ་དང༌༑ ཡིད་ཤེས་ཀྱི་འཁྲུལ་རྒྱུ་ངོས་བཟུང་བའོ། །དང་པོ་ལ་གཉིས། ནང་ན་ཡོད་པའི་འཁྲུལ་རྒྱུ་ངོས་བཟུང་བ་དང༌། ཕྱིའི་འཁྲུལ་རྒྱུས་འཁྲུལ་བར་སྐྱེད་ཚུལ་ལོ། ། འདི་ལ་གཉིས། འཁྲུལ་རྒྱུ་ངོས་བཟུང་བ་དང༌། འཁྲུལ་བར་སྐྱེད་ཚུལ་ལོ། །དང་པོ་ནི། འགྱུར་རྙིང་དུ། བྲག་ཕུག་གི་ནང་དུ་ཀུ་ཅོ་འདོན་པའི་སྒྲ་ཞེས་པ་བདེའོ། ། གཉིས་པ་ལ་གཉིས། བཤད་ཟིན་ལ་སྦྱར་བ་དང༌། མ་བཤད་པ་ལ་ཡང་སྦྱར་བའོ༑ ༑དང་པོ་ནི། འགྱུར་རྙིང་དུ། དེ་དག་གིས་ནི་དབངཔོ་ཉམས་པར་བྱེད་པའི་རྒྱུ་ལ་མ་ལྟོས་པར་ཡང་བྲག་ཆ་དང་གཟུགས་བརྙན་དང་སྨིག་རྒྱུ་རྣམས་ལ་ཆུ་ལ་སོགས་པ་ཞེས་པ་བདེའོ། །གཉིས་པ་ནི། འགྱུར་རྙིང་དུ། ཡིད་ཉམས་པར་བྱེད་པའི་རྒྱུ་ནི། ཞེས་དང༌། ལྟར་སྣང་བ་དང༌། འཆད་པར་འགྱུར་བའི་རྨི་ལམ་ལ་སོགས་པས་རྣམ་པར་གཞག་པའོ། །ཞེས་ཏེ། འཆད་འགྱུར་གྱི་རྨི་ལམ་ལ་སོགས་པའི་རྣམ་གཞག་གོ །ཞེས་པ་སྟེ། གཉིད་འཁྲུལ་རྒྱུར་འཆད་པ་ལ་ཟེར་རོ། ། གཉིས་པ་ནི། དེ་ལྟར་བཤད་པའི་འཕྲལ་གྱི་འཁྲུལ་རྒྱུ་དེ་དག་གིས་གནོད་པ་མེད་པར་ཤེས་པ་དྲུག་ལ་སྣང་བའི་གཟུགས་སོགས་ནི་འཇིག་རྟེན་ཉིད་ཁོ་ན་ལ་བདེན་པ་ཡིན་གྱི་འཕགས་པ་ལ་ལྟོས་ནས་ནི་མ་ཡིན་ནོ། །འགྱུར་རྙིང་དུ། འཇིག་རྟེན་ཉིད་ཁོ་ན་ལ་བདེན་པ་ཡིན་གྱི་ཞེས་སོ། །གཉིས་པ་བཤད་ཟིན་དེ་ཉིད་རྩོད་པའི་ལན་གྱི་དཔེར་བཟུང་བ་ལ་གསུམ། མཚམས་སྦྱར། རྩ་བ། འགྲེལ་པའོ། །དང་པོ་ནི༑ དེ་ལྟར་ཀུན་རྫོབ་ལ་ཡང་ལོག་གི་དབྱེ་བ་སོ་སོར་བཤད་ནས། ད་ནི་བཤད་ཟིན་པའི་ཡང་ལོག་གི་དོན་དེ་ཉིད་རྩོད་པའི་ལན་གྱི་དཔེར་བཟུང་བའི་ཚུལ་གྱིས་ཉེ་བར་བསྟན་པའི་ཕྱིར་བཤད་པ། ཞེས་སོ། །གཉིས་པ་ནི། གྲུབ་མཐའ་ངན་པས་བཏགས་པའི་གཙོ་བོ་སོགས་དང༌།

གྲུབ་མཐས་བཏགས་པ་མ་ཡིན་པའི་སྒྱུ་མ་དང་སྨིག་རྒྱུའི་རྟ་གླང་དང་ཆུ་དང༌། སོགས་སྒྲས་རབ་རིབ་ཅན་གྱིས་རྙེད་པའི་སྒྲ་བཤད་སོགས་འཕྲལ་གྱི་འཁྲུལ་རྒྱུས་བསླད་པའི་བློ་འཁྲུལ་བས་རྙེད་（༢༧བ）དོན་དེ་དག་འཕྲལ་གྱི་འཁྲུལ་རྒྱུས་གནོད་མེད་ཀྱི་འཇིག་རྟེན་ཐ་སྙད་པའི་ཚད་མས་ཀྱང་མ་གྲུབ་ཅེས་པའོ། །གསུམ་པ་ནི། གྲངས་ཅན་སོགས་འདི་དག་འཇིག་རྟེན་རང་འགའ་བ་ལས་འཕགས་པར་འདོད་ནས་གྲུབ་མཐའ་ངན་པ་ལ་ཞུགས་པ་འདི་ནི་ཤིང་གི་ཡལ་ག་སྔ་མ་བཏང་ནས་ཕྱི་མ་མ་ཟིན་པ་དང་འདྲ་སྟེ། དེས་བཏགས་པའི་ལྟ་ངན་གྱི་ཞེན་དོན་དེ་དག་ནི་འཇིག་རྟེན་གྱི་ཀུན་རྫོབ་ཏུ་ཡང་མེད་དོ་ཞེས་སམ། ཐ་སྙད་པའི་ཚད་མའི་རྙེད་དོན་དུ་མེད་དོ། །ཞེས་ཏེ། སྒྱུ་མ་ཞེས་སོགས་ཀྱི་དོན་མ་སྦྱར་བ་ནི་གོ་སླ་བས་སོ། །གཉིས་པ་དཔེ་དོན་དངོས་སུ་སྦྱར་ཏེ་ལན་བཤད་པ་ནི། དེའི་ཕྱིར་འདིར་ཞེས་སོགས་ཏེ། དོན་ནི་གོང་དུ་དངོས་ཀུན་ཅེས་སོགས་བདེན་གཉིས་སྤྱིའི་དབྱེ་བ་སྟོན་པའི་སྐབས་ཀྱི་རྐང་པ་གཉིས་ཀྱིས་ཡུལ་ཅན་སྐྱོན་མེད་དང་སྐྱོན་ཅན་གཉིས་དང་དེས་རྙེད་པའི་ཡུལ་གཉིས་ཡོད་པར་བསྟན་ནས་དེའི་འོག་གི་རྐང་པ་གཉིས་ཀྱིས་ཡུལ་གཉིས་པོ་དེ་ཡུལ་ཅན་སོ་སོའི་ཡུལ་དུ་ངེས་པར་བསྟན་ཏེ། ཀུན་རྫོབ་དེ་སློབ་པའི་བློ་མ་འཁྲུལ་བ་དེ་ཉིད་གཟིགས་པའི་ཡུལ་དུ་མེད་ཅེས་སྟོན་ཏེ། རྩོད་པའི་ལན་དུ་དཔེ་དོན་སྦྱར་བའི་དོན་དེ་སྒྲུབ་པ་ཡིན་ནོ། །མཐོང་བ་ཞེས་སོགས་ཀུན་རྫོབ་བདེན་པའི་དབྱེ་བ་སྟོན་པའི་སྐབས་ཀྱི་ཚིགས་བཅད་གཉིས་ཀྱིས་ཡུལ་ཅན་སྐྱོན་མེད་དང་སྐྱོན་ཅན་གཉིས་དང་དེས་རྙེད་པའི་ཡུལ་གཉིས་ཡོད་པར་བསྟན་ནས་མི་ཤེས་ཞེས་པའི་ཚིགས་བཅད་གཅིག་གིས་སྐྱོན་ཅན་གྱི་ཤེས་པའི་རྙེད་དོན་དེ་ཡུལ་ཅན་སྐྱོན་མེད་ཀྱི་འཛིན་སྟངས་ཀྱི་ངོར་མེད་ཅེས་སྟོན་ཏེ། རྩོད་པའྀ་ལན་དུ་དཔེ་དོན་སྦྱར་བའི་དཔེ་དེ་སྒྲུབ་པ་ཡིན་ནོ། །འདིས་ནི་དཔེ་དོན་ཕྱོགས་གཅིག་ཏུ་སྦྱར་ནས་ལན་དངོས་སྟོན་ཏེ།

དཔེ་དོན་སོ་སོར་གོང་དུ་བཤད་ཟིན་པ་དེ་ལྟར་ན་སྐྱོན་ཅན་གྱི་ཤེས་པའི་རྙེད་དོན་དེ་སྐྱོན་མེད་ཀྱི་ཤེས་པའི་ཡུལ་དུ་མེད་པ་ལ་སྐྱོན་ཅན་གྱི་ཤེས་པས་མི་གནོད་པ་དེ་བཞིན༑ བློ་མ་འཁྲུལ་བའི་ཡུལ་དུ་འཁྲུལ་བའི་རྙེད་དོན་དེ་མེད་པ་ལ་འཁྲུལ་བའི་ཚད་མས་མི་གནོད་ཅེས་པའོ། །རྩ་བར་ཚིག་དོན་སྦྱར་ན་འདི་ལྟར་བྱ་སྟེ་བདེན་གཉིས་ཡུལ་ཅན་སོ་སོའི་ཡུལ་སོ་སོར་ངེས་པས་ཀུན་རྫོབ་བདེན་པ་འཕགས་པའི་མཉམ་བཞག་གི་གཟིགས་ངོར་མེད་ལ། འཇིག་རྟེན་ལ་ལྟོས་པའི་ཡུལ་གྱི་ཡང་ལོག་གཉིས་ཡུལ་ཅན་སོ་སོའི་ཡུལ་དུ་ངེས་པས་གནོད་བཅས་ཀྱི་བློས་བཏགས་པའི་དོན་དེ་གནོད་མེད་ཀྱི་ཚད་མས་མ་གྲུབ་པ་དེའི་ཕྱིར་ན། ལན་གྱི་སྐབས་འདིར་མིག་རབ་རིབ་ཅན་ལ་བརྟེན་པའི་（༢༨ན）ཤེས་པས་སྐྲ་ཤད་དམིགས་པའི་རྒྱུ་མཚན་གྱིས་རབ་རིབ་མེད་པའི་མིག་ཤེས་ཀྱི་ངོར་སྐྲ་ཤད་མེད་པ་ལ་ཚད་མས་གནོད་པ་ཡོད་པ་མ་ཡིན་པ་ཇི་ལྟ་བ་དེ་ལྟར། དཔེ་དེ་བཞིན་དུ་དྲི་མེད་ཡེ་ཤེས་སྤངས་པ་སོ་སྐྱེའི་མངོན་སུམ་ཚད་མས་གཞན་སྐྱེ་དམིགས་ཀྱང༌། སློབ་པའི་རྒྱུད་ཀྱི་དྲི་མེད་ཀྱི་བློའི་གཟིགས་ངོར་གཞན་སྐྱེ་བཀག་པ་ལ་ཚད་མས་གནོད་པ་ཡོད་པ་མ་ཡིན་ནོ། །ཞེས་སྦྱར་རོ། །འགྲེལ་པའི་དོན་ནི་གོང་དུ་གཞན་ལས་སྐྱེ་བ་ལ་དགག་པ་བཤད་པ་གང་ཡིན་པ་དེ་ནི་སྐྱེ་བ་འཇིག་རྟེན་པའི་ལྟ་བ་སྟེ་འཇིག་རྟེན་གྱི་མངོན་སུམ་ཁོ་ནས་གྲུབ་ཚུལ་ལ་གནས་པ་སྟེ་བརྟེན་ནས་སྣང་ཡུལ་ལ་འཁྲུལ་བའི་ཚད་མས་རྙེད་དོན་ཡིན་པ་འགོག་པ་ནི་མ་ཡིན་ནོ། །འོ་ན་ཅི་ཞེ་ན། སློབ་པ་འཕགས་པ་རྣམས་ཀྱི་གཟིགས་པའི་ངོ་ཁས་བླངས་ནས་སྣང་ཡུལ་ལ་མ་འཁྲུལ་བའི་བློ་དེའི་རྙེད་དོན་ཡིན་པ་འགོག་པ་ཡིན་ནོ། །དེས་ན་གང་གི་ཚེ་སྐྱེ་བ་དགག་པ་འདི་བློ་མ་འཁྲུལ་བའི་རྙེད་དོན་ཡིན་པ་ཁྱད་པར་དུ་བྱས་པ་ཡིན་པ་དེའི་ཚེ། ཇི་ལྟར་རབ་རིབ་ཅན་རྣམས་ཀྱི་ཤེས་པས་སྐྲ་ལ་སོགས་པའི་ངོ་བོ་དམིགས་པས་རབ་རིབ་མེད་པའི་ཤེས་པའི་ཡུལ་ལ་ཚད་མས་མི་གནོད་པ་དེ་བཞིན་དུ་ཟག་པ་མེད་པའི་ཡེ་ཤེས་དང་བྲལ་བ་སོ་སྐྱེ་རྣམས་ཀྱི་མངོན་སུམ་གྱི་ཤེས་པས་སློབ་པའི་གཟིགས་པ་ཟག་པ་མེད་པའི་ཡུལ་ལ་ཚད་མས་གནོད་པ་མ་ཡིན་པས།

སྐྱེ་བ་མ་འཁྲུལ་བའི་རྙེད་དོན་ཡིན་པ་འགོག་པ་རྣམ་པ་དེ་ལྟ་བུ་ལ་འཇིག་རྟེན་གྱི་མངོན་སུམ་གྱི་ཡུལ་དུ་གྱུར་པས་གནོད་པ་མ་ཡིན་ནོ། །འགྱུར་རྙིང་དུ། དེ་ལྟ་བུའི་འཇིག་རྟེན་པའི་ཡུལ་དུ་གྱུར་པས་གནོད་པ་མ་ཡིན་ནོ་ཏེ། ཞེས་པ་བདེའོ། །ཟག་མེད་ཅེས་པ་འཁྲུལ་བའི་སྣང་བ་མེད་པ་ལ་ཟེར་བ་ཡིན་ནོ། །དེའི་ཕྱིར་དེ་ལྟར་འཇིག་རྟེན་གྱི་ཡུལ་མ་ཡིན་པ་བཀག་པ་ལ་འཇིག་རྟེན་གྱིས་གནོད་དོ། །ཞེས་པའི་རྩོད་པ་སྨྲ་བ་པོ་ཕ་རོལ་པོ་ནི་དམ་པ་དག་གིས་བཞད་གད་དུ་བྱ་བར་འོས་པ་ཉིད་དུ་འགྱུར་རོ། །དཔེར་ན་མིག་ཤེས་ཀྱི་ཡུལ་དུ་གྱུར་པའི་གཟུགས་བཀག་པ་ལ་ཚད་མས་གནོད་ཀྱང་ཉན་ཤེས་ཀྱིས་མི་གནོད་པ་ལྟར་རོ། །ངག་དོན་ནི། མིག་ནི། ཤེས་བྱ་ཆོས་ཅན་རབ་རིབ་ཅན་གྱིས་སྐྲ་ཤད་མཐོང་བས་རབ་རིབ་མེད་པའི་བློ་ངོར་སྐྲ་ཤད་བཀག་པ་ལ་ཚད་མས་གནོད་པར་མི་འགྲུབ་པར་ཐལ། རབ་རིབ་ཅན་གྱིས་སྐྲ་ཤད་མཐོང་བས་རབ་རིབ་མེད་པའི་བློ་ངོར་（༢༨བ）སྐྲ་ཤད་ཡོད་པར་མི་འགྲུབ་པའི་ཕྱིར་ཏེ། སྤྲུལ་གཞིའི་རྟ་གླང་དང་སྨིག་རྒྱུའི་ཆུ་དང་ནམ་མཁའི་སྐྲ་ཤད་སོགས་བློ་འཁྲུལ་བས་མཐོང་ཡང་འཇིག་རྟེན་གྱི་ཚད་མས་མ་གྲུབ་པའི་ཕྱིར༑ དེ་བཞིན། ཆོས་ཅན་གཞན་སྐྱེ་འཇིག་རྟེན་གྱི་མངོན་སུམ་གྱིས་གྲུབ་པས་གཞན་སྐྱེ་སློབ་པ་འཕགས་པའི་མཉམ་བཞག་གི་གཟིགས་ངོར་བཀག་པ་ལ། ཚད་མས་གནོད་པར་མི་འགྲུབ་པར་ཐལ། གཞན་སྐྱེ་འཇིག་རྟེན་གྱི་མངོན་སུམ་གྱིས་གྲུབ་ཀྱང་སློབ་པ་འཕགས་པའི་མཉམ་བཞག་གི་གཟིགས་ངོར་ཡོད་པར་མི་འགྲུབ་པའི་ཕྱིར་ཏེ། རྒྱུ་ལས་སྐྱེ་བ་སོགས་ཀུན་རྫོབ་བདེན་པ་འཕགས་པ་སློབ་པའི་ཡང་དག་མཐོང་བའི་བློའི་རྙེད་དོན་དུ་མ་གྲུབ་པའི་ཕྱིར། གཉིས་པ་སྤྱིའི་དོན་བསྡུ་བ་ནི། འགྱུར་རྙིང་དུ། དངོས་པོ་རྣམས་ཀྱི་ངོ་བོ་རྣམ་པ་གཉིས་ཀྱིས་བདེན་པ་གཉིས་ངེས་པར་བརྗོད་པ་ཡིན་ཏེ། ཀུན་རྫོབ་དང་དོན་དམ་པའི་དབྱེ་བས་སོ། ། ཞེས་པ་བདེ་བས། དེའི་ཕྱིར་འདིས་ཞེས་པ་དང་སྦྱར་ནས་བཤད་ན།

བཤད་ཟིན་པ་དེའི་ཕྱིར་དངོས་ཀུན་ཡང་དག་ཅེས་པ་ནས་འདིའི་བར་གྱི་རྩོད་པའི་ལན་གྱི་གཞུང་འདིས་དངོས་པོ་རྣམས་ཀྱི་ངོ་བོ་བློ་གཉིས་ཀྱི་རྙེད་དོན་རྣམ་པ་གཉིས་ཀྱི་སྒོ་ནས་བདེན་པ་གཉིས་སུ་ངེས་པར་བརྗོད་པ་ཡིན་ཏེ། ཀུན་རྫོབ་དང་དོན་དམ་པའི་བདེན་པའི་དབྱེ་བས་སོ། །དེས་ན་དེ་གཉིས་སུ་ཕྱེ་སྟེ་ལན་བསྟན་པ་ཡིན་ནོ། ། མདོར་ན་དེ་དག་གིས་བདེན་པ་གཉིས་སུ་ཕྱེ་ནས་རྩོད་པའི་ལན་བཏབ་ཅེས་པའོ།། གཉིས་པ་བདེན་གྲུབ་བློ་གང་ལ་སྣང་མི་སྣང་གི་ཁྱད་པར་ཕྱེ་ནས་ལན་བསྟན་པ་ལ་གཉིས། བདེན་གྲུབ་བློ་གང་ལ་སྣང་མི་སྣང་གི་ཁྱད་པར་བསྟན་པ་དང༌། དེས་ན་བདེན་སྐྱེ་བློ་མ་འཁྲུལ་བའི་རྙེད་དོན་དུ་མི་རུང་བས་རྩོད་པའི་སྐྱོན་མེད་པའོ། ། དང་པོ་ལ་གཉིས། ཀུན་རྫོབ་བདེན་པའི་སྒྲ་དོན་གསུངས་ཚུལ་བཤད་དེ་བདེན་པ་འཁྲུལ་ངོ་ཙམ་དུ་བསྟན་པ་དང༌། དོན་དམ་བདེན་པའི་སྣང་ལུགས་གསུངས་ཚུལ་བཤད་དེ་བདེན་གྲུབ་མ་འཁྲུལ་བའི་བློ་ངོར་མེད་པར་བསྟན་པའོ། །དང་པོ་ལ་གཉིས༑ མཚམས་སྦྱར་བ་དང༌། དོན་བཤད་པའོ། །འདི་ལ་གཉིས། རྩ་བ་དང༌། འགྲེལ་པའོ། །མཚམས་སྦྱར་གྱི་དོན་ནི། ངོ་བོ་ངོས་བཟུང་བའི་སྒོ་ནས་བདེན་གཉིས་བཤད་པ་དེ་ལ་སྟེ་དེའི་ནང་ནས་ཀུན་རྫོབ་བདེན་པའི་སྒྲ་དོན་བསྟན་པའི་ཕྱིར་བཤད་པ་ཞེས་སྦྱར་རོ། །དང་པོ་ལ་གཉིས། བདེན་གྲུབ་བདེན་འཛིན་གྱི་ཞེན་ངོར་（༢༩ན）བསྟན་ཏེ་སྒྲ་དོན་བཤད་པ་དངོས་དང༌། དེ་ལ་དོགས་པ་སྤངས་ཏེ་བདེན་གྲུབ་བདེན་འཛིན་སྤངས་པའི་སྣང་ངོ་ཙམ་དུ་བསྟན་པའོ། །དང་པོ་ལ་གཉིས༑ མ་རིག་པ་ལ་ཀུན་རྫོབ་ཅེས་བརྗོད་པའི་རྒྱུ་མཚན་དང༌། ཀུན་རྫོབ་དེའི་ངོར་བདེན་པས་ཀུན་རྫོབ་བདེན་པ་ཞེས་བརྗོད་པའོ། །ཀུན་རྫོབ་བདེན་པའི་སྒྲ་དོན་གསུངས་པའི་མདོ་ནི། ལངྐར་གཤེགས་པར། དངོས་རྣམས་སྐྱེ་བ་ཀུན་རྫོབ་ཏུའོ༑ ༑དམ་པའི་དོན་དུ་རང་བཞིན་མེད། །རང་བཞིན་མེད་ལ་འཁྲུལ་བ་གང༌། ། དེ་ནི་ཡང་དག་ཀུན་རྫོབ་འདོད། །ཅེས་པའོ། །གཉིས་པ་ལ་གཉིས།

རྩ་བའི་ཚིག་དོན་སོ་སོར་ཕྱེ་སྟེ་བཤད་པ་དང༌། དེ་ཉིད་ཀྱི་དོན་བསྡུས་ཏེ་བསྟན་པའོ། །དང་པོ་ལ་གཉིས། རྒྱས་པར་བཤད་པ་དང༌། དོན་བསྡུ་བའོ། །དང་པོ་ལ་གཉིས། བདེན་གྲུབ་བདེན་འཛིན་གྱི་ཞེན་ངོར་བསྟན་ནས་སྒྲ་དོན་བཤད་པ་དངོས་དང༌། དེ་ལ་དོགས་པ་སྤངས་ཏེ་བདེན་གྲུབ་བདེན་འཛིན་སྤངས་པའི་སྣང་ངོ་ཙམ་དུ་བསྟན་པའོ། 

།དང་པོ་ལ་གཉིས། རྒྱས་པར་བཤད་པ་དང༌། དོན་བསྡུ་བའོ། །དང་པོ་ལ་གཉིས། བློ་ཀུན་རྫོབ་པའི་ངོར་བདེན་པར་སྣང་བས་ཀུན་རྫོབ་བདེན་པར་བསྟན་པ་དང༌། སྣང་སའི་བློ་དང་སྣང་རྒྱུའི་རྟེན་འབྲེལ་ལ་སོ་སོར་ཕྱེ་ནས་དོགས་པ་སྤང་བའོ། །དང་པོ་ལ་གཉིས། བདེན་འཛིན་ཀུན་རྫོབ་ཏུ་བསྟན་པ་དང༌། དེའི་ངོར་བདེན་པས་ཀུན་རྫོབ་བདེན་པར་གསུངས་པའོ། །དང་པོ་ནི། དེ་ལ་བློ་འདིས་སེམས་ཅན་རྣམས་ཇི་ལྟར་གནས་པའི་དངོས་པོའི་རང་བཞིན་ལྟ་བ་ལ་རྨོངས་པར་བྱེད་པས་གཏི་མུག་སྟེ་མ་རིག་པའོ༑ ༑འགྱུར་རྙིང་དུ་རྨོངས་པ་སྟེ་མ་རིག་པའོ། །ཞེས་འབྱུང་ངོ༌། །དེ་ལྟ་བུའི་མ་རིག་པ་དངོས་པོའི་རང་གི་ངོ་བོ་རང་བཞིན་གྱིས་ཡོད་པ་མ་ཡིན་པ་ལ་རང་བཞིན་གྱིས་ཡོད་པར་སྒྲོ་འདོགས་པར་བྱེད་པ་དེ་ནི་དངོས་པོའི་རང་བཞིན་དེ་ཁོ་ན་ཉིད་མཐོང་བ་ལ་སྒྲིབ་པའི་བདག་ཉིད་ཅན་ཡིན་པའི་ཕྱིར་ཀུན་རྫོབ་ཅེས་བྱའོ། ། མདོའི༑ རང་བཞིན་མེད་ལ་འཁྲུལ་བ་གང༌། །དེ་ནི་ཡང་དག་ཀུན་རྫོབ་འདོད་ཅེས་གསུངས་ཚུལ་གྱི་དོན་ནོ། །འགྱུར་རྙིང་དུ་མི་བདེན་པའི་དངོས་པོའི་དོན་ལ་རང་གི་ངོ་བོར་སྒྲོ་འདོགས་པ་ཞེས་འབྱུང་ངོ༌། །བློ་ཀུན་རྫོབ་པ་དེས་སྣང་གཞི་གང་ཞིག་བདེན་པར་སྣང་ཞིང་རང་བཞིན་གྱིས་མེད་བཞིན་དུ་སྣང་ཞེས་ཏེ་རང་བཞིན་མེད་བཞིན་དུ་རང་བཞིན་དུ་སྣང་ཞེས་ཏེ། བཅོས་མ་ཞེས་པའི་དོན་ནོ། །འདིས་ནི་སྣང་ངོར་འཁྲུལ་བ་བཤད་དོ། །དེ་ལྟ་བུ་དེ་ནི་འཇིག་རྟེན་（༢༩བ）སོ་སོ་སྐྱེ་བོ་རྣམས་ཀྱི་ཞེས་སམ་རྟོག་པ་ཕྱིན་ཅི་ལོག་ཏུ་གྱུར་པའི་བློ་ཀུན་རྫོབ་པ་དེའི་ཞེན་ངོར་བདེན་པས་འཇིག་རྟེན་གྱི་ཀུན་རྫོབ་བདེན་པ་ཞེས་བྱ་སྟེ་སྣང་གཞི་དེ་ནི་བདེན་པར་མེད་བཞིན་བདེན་པར་བཅོས་ནས་སྣང་བའི་བཅོས་མ་རྟེན་ཅིང་འབྲེལ་བར་འབྱུང་བའོ། །འགྱུར་རྙིང་དུ། གང་ལ་བདེན་པར་རྟོགས་པ་རང་བཞིན་མེད་བཞིན་དུ་རང་བཞིན་ཉིད་དུ་རབ་ཏུ་སྣང་བར། ཞེས་སྣང་བ་རྟོགས་པ་དང་སོ་སོ་རབ་ཏུ་བསྒྱུར་རོ།

།མདོར་ན་རྟེན་འབྲེལ་གྱི་ཆོས་རྣམས་གནས་ལུགས་ལྟ་བ་ལ་རྨོངས་པའི་མ་རིག་པ་དང་ལྡན་པའི་གང་ཟག་གི་བློ་ཀུན་རྫོབ་པ་བདེན་འཛིན་གྱི་ངོར་སྣང་བ་ལྟར་རང་གི་མཚན་ཉིད་ཀྱིས་གྲུབ་པར་བདེན་པས་ཀུན་རྫོབ་ཀྱི་བདེན་པ་ཞེས་གསུངས་སོ། །ཞེས་པའོ། །གཉིས་པ་སྣང་སའི་བློ་དང་སྣང་རྒྱུའི་རྟེན་འབྲེལ་ལ་སོ་སོར་ཕྱེ་སྟེ་དོགས་པ་སྤང་བ་ནི། འོ་ན་ལྟ་བ་ལ་རྨོངས་པའི་གང་ཟག་གི་བློ་ཀུན་རྫོབ་པ་བདེན་འཛིན་གྱི་ངོར་རྟེན་འབྲེལ་རྣམས་སྣང་བ་ལྟར་རང་གི་མཚན་ཉིད་ཀྱིས་གྲུབ་པར་བདེན་པས་ཀུན་རྫོབ་བདེན་པ་ཞེས་བྱ་ན། རྟེན་འབྲེལ་གྱི་ཆོས་ཐམས་ཅད་གང་ཟག་དེའི་བློ་ཀུན་རྫོབ་པ་ཐམས་ཅད་ཀྱི་ངོར་དེ་དང་དེར་སྣང་བ་ལྟར་བདེན་པས་ཀུན་རྫོབ་ཀྱི་བདེན་པ་ཞེས་ཀྱང་བྱའམ་ཞེ་ན། དེ་ནི་མ་ཡིན་ཏེ། རྟེན་འབྲེལ་ཐམས་ཅད་ཀྱང་གང་ཟག་དེའི་བློ་ཀུན་རྫོབ་པ་ལ་མི་སྣང་ལ། གང་ཟག་དེའི་བློ་ཀུན་རྫོབ་པ་ཐམས་ཅད་ལའང་སྣང་བ་ལྟར་བདེན་པ་མ་ཡིན་ཅེས་སྟོན་ཏེ། འདི་ལྟར། བརྟེན་ནས་འབྱུང་བ་གཟུགས་བརྙན་དང་བྲག་ཆ་ལ་སོགས་པ་འགའ་ཞིག་ནི་ལྟ་བ་ལ་རྨོངས་པའི་མ་རིག་པ་དང་ལྡན་པ་རྣམས་ཀྱི་བློ་ཀུན་རྫོབ་པ་འགའ་ཞིག་གི་སྣང་ངོར་བྱད་བཞིན་སོགས་སུ་སྣང་ཡང་ཞེན་ངོར་དེས་སྟོང་བའི་རྫུན་པར་སྣང་ལ། སྔོན་པོ་ལ་སོགས་པ་གཟུགས་དང་སེམས་དང་ཚོར་བ་ལ་སོགས་པ་འགའ་ཞིག་ནི་གང་ཟག་དེའི་སྣང་ངོར་རང་གི་མཚན་ཉིད་ཀྱིས་གྲུབ་པའི་བདེན་པར་སྣང་བ་ལྟར་ཞེན་ངོར་ཡང་དེ་ལྟར་བདེན་པར་སྣང་སྟེ་དེ་ལྟར་ན་རྟེན་འབྲེལ་ཀུན་རྫོབ་བདེན་པར་གྱུར་པའི་ཆོས་ལ་སྣང་བའི་བློ་དང་སྣང་རྒྱུའི་ཆོས་ལ་སྣང་ངོར་སྣང་བ་ལྟར་དུ་ཞེན་ངོར་དེ་དང་དེར་བདེན་པ་དང་མི་བདེན་པ་གཉིས་སུ་ཡོད་ཅེས་པའོ། །གཟུགས་ལ་སྔོན་པོ་ལ་སོགས་པ་ཞེས་པའི་ཁྱད་པར་སྦྱར་བ་ནི་གཟུགས་བརྙན་གཟུགས་ཀྱི་སྐྱེ་མཆེད་དུ་འདོད་པས་དེ་བཅད་པའི་ཕྱིར་དུ་ཡིན་ནོ། །འགྱུར་རྙིང་དུ་རྫུན་པ་ཉིད་དུ་（༣༠ན）སྣང་བ་སྟེ་བྲག་ཆ་ལ་སོགས་པའོ།

།ཞེས་འབྱུང་ངོ༌། །ཆོས་རྣམས་ཀྱི་གནས་ལུགས་སུ་གྱུར་པའི་རང་བཞིན་ནི་ལྟ་བ་མཐོང་བ་ལ་རྨོངས་པའི་མ་རིག་པ་དང་ལྡན་པའི་གང་ཟག་རྣམས་ཀྱི་བློ་ལ་སྣང་ངོ་དང་ཞེན་ངོའི་རྣམ་པ་ཐམས་ཅད་མི་སྣང་ངོ༌། །འདིས་ནི་རྟེན་འབྲེལ་ཐམས་ཅད་གང་ཟག་དེའི་བློ་ཀུན་རྫོབ་པ་ཐམས་ཅད་ལ་མི་སྣང་སྟེ། ཆོས་ཉིད་དམ་བདེན་སྟོང་དེ་ལྟ་བ་ལ་རྨོངས་པའི་གང་ཟག་གི་བློ་དེའི་སྣང་ཞེན་གང་དུའང་མ་སྣང་ཞེས་པའོ། །དེས་ན་སྔོ་སོགས་ནི་གང་ཟག་དེའི་བློ་ཀུན་རྫོབ་པ་བདེན་འཛིན་གྱི་སྣང་ངོར་རང་བཞིན་གྱིས་གྲུབ་པའི་བདེན་པར་སྣང་བ་ལྟར་དེའི་ཞེན་ངོར་ཡང་དེ་ལྟར་བདེན་པས་ཀུན་རྫོབ་ཀྱི་བདེན་པ་ཞེས་བྱའི། རང་བཞིན་དེ་ནི་གང་ཟག་དེའི་ངོར་གཏན་མི་སྣང་ལ། གཟུགས་བརྙན་སོགས་ནི་གང་ཟག་འགའ་ཞིག་གི་བློ་ཀུན་རྫོབ་པ་འབའ་ཞིག་གི་སྣང་ངོར་བྱད་བཞིན་སོགས་སུ་སྣང་ཡང་ཞེན་ངོར་བྱད་བཞིན་དུ་བདེན་པར་མི་སྣང་བ་དེའི་ཕྱིར་རྟེན་འབྲེལ་དོན་དམ་པའི་བདེན་པ་དེ་དང་གང་ཞིག གཟུགས་བརྙན་སོགས་ཀྱི་བརྡ་ལ་བྱང་བའི་གང་ཟག་གི་བློ་ཀུན་རྫོབ་པ་འགའ་ཞིག་གི་ངོར་ཡང་བྱད་བཞིན་སོགས་སུ་བདེན་པར་མི་སྣང་བར་བྱད་བཞིན་སོགས་སུ་རྫུན་པར་སྣང་བ་དེ་ནི་བློ་ཀུན་རྫོབ་པ་དེའི་ངོར་སྣང་བ་ལྟར་བྱད་བཞིན་སོགས་སུ་བདེན་པས་ཀུན་རྫོབ་ཀྱི་བདེན་པ་ཞེས་བྱ་བ་མ་ཡིན་ནོ། །སྔ་མ་དག་འབྲེལ་ཚིག་འདིས་ཀུན་རྫོབ་ཏུའང་རྫུན་པས་ཀུན་རྫོབ་བདེན་པ་མ་ཡིན་པར་བསྟན་པར་འདོད་པ་དེའི་ལུགས་ལ། དེའི་ཕྱིར་དེ་དང་ཞེས་རྟེན་འབྲེལ་ལ་གསུམ་དུ་ཕྱེ་བའི་རང་བཞིན་ཞེས་པ་ལ་སྦྱར་ས་མི་འོང་ཏེ། སྦྱོར་ན་རང་བཞིན་དེ་དང་ཀུན་རྫོབ་ཏུ་རྫུན་པའི་གཟུགས་བརྙན་སོགས་ཀུན་རྫོབ་བདེན་པ་མ་ཡིན་ཞེས་སྦྱར་དགོས་པས་ཆོས་ཉིད་ཀུན་རྫོབ་བདེན་པ་མ་ཡིན་པར་སྟོན་པ་ལ་སྐབས་འདིར་འབྲེལ་བ་ཅུང་ཟད་ཀྱང་མེད་པའི་ཕྱིར་རོ། །དེས་ན་གཏི་མུག་རང་བཞིན་སྒྲིབ་ཕྱིར་ཅེས་པ་འདིས་ཀུན་རྫོབ་བདེན་པའི་སྒྲ་བཤད་པའི་ཀུན་རྫོབ་འདིའི་མཚན་ཉིད་བཟུང་བ་ཙམ་ཡིན་གྱི་བློ་ཀུན་རྫོབ་པ་གཞན་ཡང་ཡོད་དམ་སྙམ་པའི་དོགས་པ་བཅད་པའི་ཕྱིར་དུ་དེའི་སྒྲ་བཤད་པའི་ཀུན་རྫོབ་ནི་བློ་ཀུན་རྫོབ་པ་གཏི་མུག་འདི་ཉིད་དོ་ཞེས་ཤེས་པའི་ཆེད་དུ་རྟེན་འབྲེལ་ལ་གསུམ་དུ་ཕྱེ་ནས་བཤད་ཅིང་བློ་ཀུན་རྫོབ་པ་ལའང་བདེན་པར་འཁྲུལ་བའི་བློ་ཀུན་རྫོབ་པ་དང་བྱད་བཞིན་སོགས་སུ་འཁྲུལ་བའི་བློ་ཀུན་རྫོབ་པ་གཉིས་སུ་ཕྱེ་ནས་བཤད་པའོ༑

༑བློ་ཀུན་རྫོབ་ཅེས་པ་རྫུན་པ་（༣༠བ）དང་ལོག་པ་དང་བློ་ཀུན་རྫོབ་ཅེས་པ་རྫུན་པའི་བློ་ལོག་པའི་བློ་འཁྲུལ་བའི་བློ་ཞེས་པ་དོན་གཅིག་གོ །གཉིས་པ་དོན་བསྡུ་བ་ནི། བཤད་ཟིན་པ་དེ་ལྟར་ན་རེ་ཞིག་སྲིད་པའི་ཡན་ལག་གིས་ཡོངས་སུ་བསྡུས་པའི་ཉོན་མོངས་པ་ཅན་གྱི་མ་རིག་པའི་དབང་གིས་ཀུན་རྫོབ་ཏུ་བདེན་པས་ཀུན་རྫོབ་བདེན་པ་ཞེས་པའི་བདེན་པ་རྣམ་པར་བཞག་པ་ཡིན་ནོ་ཞེས་ཏེ། ཀུན་རྫོབ་ཏུ་བདེན་པས་ཀུན་རྫོབ་བདེན་པ་ཞེས་པའི་བདེན་པ་དེ་ཉོན་མོངས་ཅན་གྱི་མ་རིག་པའི་དབང་གིས་བཞག་གོ །ཞེས་པའམ། ཡང་ན་མ་རིག་པ་ལ་བདེན་པར་སྣང་བའི་དབང་གིས་སམ། མ་རིག་པའི་དབང་གིས་བདེན་པར་སྣང་བས་ཀུན་རྫོབ་བདེན་པ་ཞེས་པར་རྣམ་པར་གཞག་གོ །ཞེས་པའོ༑ ༑གཞུང་འདི་ཀུན་རྫོབ་བདེན་པའི་སྒྲ་བཤད་ལ་སྦྱོར་བ་འདི་ནི་རྗེ་ཐམས་ཅད་མཁྱེན་པའི་ཐུན་མོང་མ་ཡིན་པའི་ལུགས་ཡིན་པར་མཁས་པ་རྣམས་ཀྱི་ངེས་པར་བཟུང་དུ་གསོལ་ལོ། །འདིར་འབྱུང་ལུགས་ཀྱང་གཞན་ན་ནི། མེད་ཅེས་མཁས་རྣམས་ངེས་པར་མཛོད། །ཅེས་པ་ལྟར་རོ། །གཉིས་པ་དེ་ལ་དོགས་པ་སྤངས་ཏེ་བདེན་གྲུབ་བདེན་འཛིན་སྤངས་པའི་སྣང་ངོ་ཙམ་དུ་བསྟན་པ་ནི། ཉོན་མོངས་ཅན་གྱི་མ་རིག་པ་དང་ལྡན་པའི་གང་ཟག་གི་བདེན་འཛིན་ཀུན་རྫོབ་པའི་ཞེན་ངོ་ན་ཆོས་ཅན་སྔོ་སོགས་བདེན་པ་ཡིན་ན། ཉོན་མོངས་ཅན་གྱི་མ་རིག་པ་སྤངས་པའི་གང་ཟག་གི་ངོར་ཆོས་ཅན་དེ་དག་གཏན་མི་སྣང་བའམ། སྣང་ན་སྣང་ཚུལ་ཇི་ལྟ་བུ་སྙམ་ན། ཉོན་མོངས་ཅན་གྱི་མ་རིག་པ་སྤངས་པའི་གང་ཟག་ནི་འཕགས་པ་གསུམ་དང་སངས་རྒྱས་ཡིན་པས་དེ་དག་ལ་སྣང་ཚུལ་འཆད་དེ། དེའང་ཉན་ཐོས་དང་རང་སངས་རྒྱས་དང་བྱང་ཆུབ་སེམས་དཔའ་ཉོན་མོངས་པ་ཅན་གྱི་མ་རིག་པ་སྤངས་པ་འདུ་བྱེད་གཟུགས་བརྙན་ལ་སོགས་པའི་ཡོད་ཚུལ་དང་འདྲ་བར་གཟིགས་པ་རྣམས་ཀྱི་སྣང་ངོར་ནི་གནས་ཚུལ་ལས་བཅོས་ནས་ལོག་པར་སྣང་བའི་རང་བཞིན་ཉིད་ཡིན་གྱི་དེ་དག་གི་ཞེན་ངོར་བདེན་པ་ནི་མ་ཡིན་ཏེ།

གང་ཟག་དེ་དག་ལ་བདེན་པར་མངོན་པར་རློམ་པ་སྟེ་ཞེན་པ་མེད་པའི་ཕྱིར་རོ། །འགྱུར་རྙིང་དུ། དེ་ལྟ་བུའི་ཉོན་མོངས་པ་ཅན་གྱི་མ་རིག་པ་སྤངས་པ་འདུ་བྱེད་རྣམས་སེམས་ཅན་རྣམས་ཀྱི་གཟུགས་བརྙན་ལ་སོགས་པ་དང་འདྲ་བར་མཐོང་བ་ཉན་ཐོས་དང་རང་སངས་རྒྱས་དང་བྱང་ཆུབ་སེམས་དཔའ་རྣམས་ལ་ནི་བྱས་པ་ཅན་གྱི་ངོ་བོ་བདེན་པ་མ་ཡིན་ཏེ། བདེན་པར་མངོན་པར་（༣༡ན）ཞེན་པ་མེད་པའི་ཕྱིར་རོ། །ཞེས་འབྱུང་བས་བཅོས་མ་དང་བྱས་པ་ཅན་འགྱུར་ཁྱད་དུ་སྣང་བས་བྱས་པ་ཅན་ནི་རྒྱུ་རྐྱེན་ལས་སྐྱེས་པའི་བྱས་པ་ཅན་མིན་གྱི་གནས་ཚུལ་ལས་གཞན་དུ་བློས་བཏགས་པའི་བྱས་པའོ། །དེས་ན་དངོས་པོ་བྱས་པ་ཅན་ལ་མ་རེག་ཅེས་པའི་དོན་གཞན་དབང་གི་དངོས་པོ་གནས་ཚུལ་ལས་གཞན་དུ་བློས་བྱས་པ་ཅན་ལ་མ་རེག་པར་ཏེ་ཡུལ་དུ་མ་བྱས་པར་ཞེས་པའོ། །འགྱུར་འདི་ལྟར་ན་དངོས་པོ་བཅོས་མའི་རང་བཞིན་དུ་མི་སྣང་བར་ཞེས་པར་སོང་བའོ། །ལེགས་སོ༑ ༑དེས་ན་བྱིས་པ་སོ་སོ་སྐྱེ་བོ་ཉོན་མོངས་པ་ཅན་གྱི་མ་རིག་པ་མ་སྤངས་པ་རྣམས་ལ་ནི་མ་རིག་པ་དེའི་དབང་གིས་ཆོས་རྣམས་ལ་བདེན་པར་ཞེན་ནས་སླུ་ཞིང་འབྲིད་པར་བྱེད་ལ། ཉོན་མོངས་པ་ཅན་གྱི་མ་རིག་པ་མ་སྤངས་པ་དེ་ལས་གཞན་པ་རྣམས་ལ་ནི་སྒྱུ་མ་མཁན་ལ་སྒྱུ་མའི་རྟ་གླང་སོགས་སྣང་བ་ལྟར་ཆོས་ཅན་རྟེན་ཅིང་འབྲེལ་བར་འབྱུང་བ་སྣང་བ་ཙམ་ཉིད་ཀྱི་སྒོ་ནས་ཀུན་རྫོབ་ལོག་པའི་སྣང་བ་ཙམ་དུ་འགྱུར་རོ། །འོ་ན་གསུམ་པོ་དེས་འཁྲུལ་རྒྱུ་མ་རིག་པ་དེ་སྤངས་ཟིན་པས་དེ་ལ་བདེན་པར་སྣང་བའི་ལོག་སྣང་དེ་འོང་བའི་རྒྱུ་ནི་གང༌། གང་ཟག་དེའི་བློ་ཐམས་ཅད་ལ་ལོག་སྣང་དེ་འབྱུང་ངམ་སྙམ་ན་གང་ཟག་གསུམ་པོ་དེའང་ཉོན་མོངས་པའི་སྒྲིབ་པའི་མཚན་ཉིད་ཅན་གྱི་མ་རིག་པ་སྤངས་ཀྱང་ཤེས་བྱའི་སྒྲིབ་པའི་མཚན་ཉིད་ཅན་གྱི་མ་རིག་པ་ཙམ་ཀུན་ཏུ་སྤྱོད་པའི་ཕྱིར་དེས་རྒྱུ་བྱས་ཏེ་བདེན་པར་སྣང་བའི་ལོག་སྣང་དེ་འོང་ལ། དེའང་ཆོས་ཅན་སྣང་བ་དང་བཅས་པའི་སྤྱོད་ཡུལ་ཅན་གྱི་དུས་ཀྱི་འཕགས་པ་རྣམས་ལ་བདེན་པར་སྣང་གི

ཆོས་ཅན་སྣང་བ་མེད་པའི་དུས་ཀྱི་སྤྱོད་ཡུལ་འདའ་བ་རྣམས་ཀྱི་དུས་ལ་ནི་མ་ཡིན་ནོ༑ ༑དེ་དག་གིས་གང་ཟག་གསུམ་གྱི་རྗེས་ཐོབ་ཏུ་སྣང་ཚུལ་བཤད་ནས། སངས་རྒྱས་ཀྱི་གཟིགས་ཚུལ་འཆད་དེ། སངས་རྒྱས་རྣམས་ལ་ནི་འཁྲུལ་རྒྱུ་ཤེས་བྱའི་སྒྲིབ་པ་ཡང་སྤངས་པའི་ཕྱིར་ཇི་ལྟ་ཇི་སྙེད་ཀྱིས་བསྡུས་པའི་ཆོས་རྣམས་ཐམས་ཅད་དུས་ཀྱི་རྣམ་པ་ཐམས་ཅད་དུ་སྟེ་སྐད་ཅིག་མ་གཅིག་ལའང་རྟོགས་ཚུལ་མངོན་པར་ཏེ་མངོན་སུམ་དུ་རྫོགས་པར་ཏེ། མ་ལུས་པར་བྱང་ཆུབ་པ་སྟེ་རྟོགས་པའི་ཕྱིར་རྟོགས་པ་མཐར་ཐུག་དེ་འབྱུང་ལ། སེམས་དང་སེམས་བྱུང་གི་རྒྱུ་བ་ཡང་དག་པ་མ་ཡིན་པའི་ཀུན་ཏུ་རྟོག་པ་དེ་གཏན་ལོག་པར་འདོད་པ་ཡིན་ནོ། །རྒྱུ་བ་ནི། ཡང་དག་པ་མ་ཡིན་པའི་སྣང་བ་ལ་ཟེར་ན་སེམས་སེམས་འབྱུང་གི་རྒྱུ་བའི་（༣༡བ）ལོག་སྣང་ཅན་གྱི་སེམས་སེམས་བྱུང་ཡིན་ལ། དེའང་སྒྲ་དོན་འདྲེས་རུང་འཛིན་པའི་རྟོག་པ་མིན་གྱི། ཡང་དག་མ་ཡིན་ཀུན་རྟོག་ནི། །སེམས་དང་སེམས་འབྱུང་ཁམས་གསུམ་པ། །ཞེས་པའི་རྟོག་པའོ། །གཉིས་པ་དོན་བསྡུ་བ་ནི། དེ་ལྟར་ན་རེ་ཞིག་འཇིག་རྟེན་བདེན་རྟོག་གི་ཀུན་རྫོབ་དེའི་ངོར་བདེན་པས་ཀུན་རྫོབ་བདེན་པ་དང༌། བདེན་རྟོག་སྤངས་པའི་ངོར་ཀུན་རྫོབ་ཀྱི་སྣང་བ་ཙམ་དུ་ཟད་པས་ཀུན་རྫོབ་ཙམ་ཞེས་གསུངས་སོ། །གཉིས་པ་དེ་ཉིད་ཀྱི་དོན་བསྡུས་ཏེ་བཤད་པ་ནི། བཤད་ཟིན་པ་དེ་དག་གི་དོན་བསྡུས་ནས་བཤད་ན། དེ་ལ་སོ་སོའི་སྐྱེ་བོ་ཉོན་མོངས་ཅན་གྱི་མ་རིག་པ་ཅན་རྣམས་ཀྱི་ཞེན་ངོར་དོན་དམ་པར་གྲུབ་པ་གང་ཡིན་པའི་ཆོས་ཅན་བུམ་སོགས་དེ་ཉིད་ཉོན་མོངས་ཅན་གྱི་མ་རིག་པ་སྤངས་པའི་འཕགས་པ་ཆོས་ཅན་སྣང་བ་དང་བཅས་པའི་སྤྱོད་ཡུལ་ཅན་རྣམས་ཀྱི་རྗེས་ཐོབ་ཀྱི་སྣང་ངོར་ཆོས་ཅན་དེ་དག་སྣང་ཚུལ་ཀུན་རྫོབ་སྟེ་ལོག་པ་ཙམ་ཡིན་ལ། ཆོས་ཅན་དེའི་རང་བཞིན་སྟོང་པ་ཉིད་གང་ཡིན་པ་དེ་ནི་གང་ཟག་དེ་རྣམས་ཀྱི་ངོར་སྣང་ཚུལ་དོན་དམ་པ་སྟེ་ཡང་དག་པའོ། །ཤེས་སྒྲིབ་ཀྱང་སྤངས་པས་སངས་རྒྱས་རྣམས་ཀྱི་ནི་ཆོས་ཅན་གཟིགས་པའི་ངོར་ཡང་སྣང་ཚུལ་དོན་དམ་པ་ཁོ་ན་དང་དེའི་ངོར་རང་བཞིན་ཆོས་ཉིད་ཀྱང་སྣང་བས་ཁྱབ་པ་ཡིན་ཞིང་ཞེས་ཏེ།

དོན་དམ་པ་ནི་ཞེས་པའི་ནིའི་སྒྲ་ནི་ངེས་བཟུང་དང༌། རང་བཞིན་ཉིད་ཅེས་པའི་ཉིད་ནི་མི་ལྡན་རྣམ་གཅོད་ཀྱི་སྒྲ་ཁྱབ་པར་སྟོན་པའི་ཚིག་གོ །ཡང་ན་རང་བཞིན་གཞན་དུ་འགྱུར་བ་ནི། ནམ་ཡང་འཐད་པ་མ་ཡིན་ནོ། །ཞེས་པ་ལྟར་སྦྱར་ནས་འཕགས་པ་གསུམ་གྱི་ངོར་ནི་དོན་དམ་པའི་སྣང་ཚུལ་གཉིས་རྟག་ཏུ་མི་འོང་བར་འགྱུར་ཏེ་རེས་འགའ་འོང་ལ། སངས་རྒྱས་རྣམས་ཀྱི་ཡུལ་སྣང་ཚུལ་དོན་དམ་པ་ནིའམ། ཡང་དག་པ་ནི་རང་བཞིན་འགྱུར་བ་མེད་པ་ཉིད་ཡིན་ཏེ། རེས་འཇོག་མིན་པར་རྟག་ཏུ་འོང་ངོ༌། ། ཞེས་པའོ། །འཕགས་པ་གསུམ་པོའི་སྣང་ངོའི་དོན་དམ་པ་དེ་ཡང་བློ་དོན་དམ་པའི་ཡང་དག་པ་རང་འཛིན་མངོན་སུམ་གྱི་སྣང་ངོར་སྣང་བ་ལྟར་སླུ་བ་མེད་པ་ཉིད་ཀྱིས་དོན་དམ་པའི་བདེན་པ་ཞེས་བྱའི་བློ་དོན་དམ་པ་དེའི་ངོར་བདེན་པར་གྲུབ་པ་ནི་མ་ཡིན་ལ། བློ་དེ་ནི་འཕགས་པ་དེ་རྣམས་ཀྱི་སོ་སོ་རང་གིས་རིག་པར་བྱ་བ་ཆོས་ཅན་སྣང་བ་མེད་པའི་མཉམ་བཞག་ཡིན་ནོ། །སྣང་བཅས་ཀྱི་གཟིགས་ངོའི་ཀུན་རྫོབ་བདེན་པ་ནི། རང་འཛིན་མངོན་སུམ་གྱི་ངོར་སྣང་བ་ལྟར་སླུ་བ་མེད་པ་ཉིད་ཀྱིས་དོན་དམ་པའི་བདེན་པ་ཞེས་བྱའི་བློ་དོན་དམ་པ་དེའི་ངོར་བདེན་པར་གྲུབ་པ་ནི་མ་ཡིན་ལ། བློ་དེ་ནི་འཕགས་པ་དེ་རྣམས་ཀྱི་སོ་སོ་རང་གིས་རིག་པར་བྱ་བ་ཆོས་ཅན་སྣང་བ་མེད་པའི་མཉམ་བཞག་ཡིན་ནོ། །སྣང་བཅས་ཀྱི་གཟིགས་ངོའི་ཀུན་རྫོབ་བདེན་པ་ནི་རང་འཛིན་མངོན་སུམ་གྱི་ངོར་སྣང་བ་ལྟར་སླུ་བར་བྱེད་པ་ཉིད་ཀྱི་（༣༢ན）ཕྱིར་ཉོན་མོངས་ཅན་གྱི་མ་རིག་པ་སྤངས་པའི་གཟིགས་ངོར་གྲུབ་ཀྱང་སྣང་ངོར་དེར་སྣང་བ་ལྟར་སླུ་བར་བྱེད་པ་ཉིད་ཀྱི་ཕྱིར་དོན་དམ་པའི་བདེན་པ་མ་ཡིན་ནོ། །ཞེས་ཉོན་མོངས་ཅན་གྱི་མ་རིག་པ་སྤངས་པའི་བློ་ངོར་གྲུབ་མཉམ་དུ་འདྲ་བ་ལ་དོན་དམ་བདེན་པ་ཡིན་མིན་གྱི་ཁྱད་པར་ཕྱེ་ནས་དོགས་པ་སྤངས་སོ། །གཉིས་པ་དོན་དམ་བདེན་པའི་སྣང་ཚུལ་བཤད་དེ། བདེན་གྲུབ་མ་འཁྲུལ་བའི་བློ་ངོར་མེད་པར་བསྟན་པ་ལ་གསུམ།

མཚམས་སྦྱར་བ་དང༌། རྩ་བ་དང༌། འགྲེལ་པའོ། །དང་པོ་ནི། དེའི་ཕྱིར། དེ་ལྟར་ཀུན་རྫོབ་ཀྱི་བདེན་པ་བསྟན་ནས་དོན་དམ་པའི་བདེན་པ་བསྟན་པར་འདོད་པས་དེ་ནི་འཆད་པ་པོས་མངོན་སུམ་གྱིས་མཐོང་བ་ལྟར་སྒྲས་བརྗོད་དུ་མེད་པའི་ཕྱིར་དང༌། བསྟན་ཀྱང་ཉན་པ་པོས་མངོན་སུམ་གྱིས་མཐོང་བ་ལྟར་སྒྲ་དེའི་རྗེས་སུ་འབྲང་བའི་ཤེས་པའི་ཡུལ་མ་ཡིན་པ་ཉིད་ཀྱི་ཕྱིར་མངོན་སུམ་དུ་བསྟན་པར་མི་ནུས་པས་མངོན་སུམ་གྱིས་མཐོང་བ་ལྟར་ཉན་པར་འདོད་པ་རྣམས་ལ་མངོན་སུམ་རང་གིས་མྱོང་བ་ཉིད་དུ་མངོན་སུམ་གྱིས་མཐོང་ཚུལ་དེའི་རང་བཞིན་གསལ་བར་བྱ་བའི་ཕྱིར་དཔེའི་སྒོ་ནས་བཤད་པ་ཞེས་ཏེ། འགྱུར་རྙིང་དུ། མངོན་སུམ་དུ་ཉེ་བར་བསྟན་པར་ནུས་པ་མ་ཡིན་པས་རང་གིས་རིག་པར་བྱ་བ་ལེགས་པར་ཐོས་པར་འདོད་པ་ལ་དེའི་ངོ་བོ་ཉིད་གསལ་པོར་བྱ་བའི་དཔེ་བསྟན་པའི་ཕྱིར་ཅེས་འབྱུང་བ་བདེའོ། །དོན་ནི། སྟོན་པ་པོས་མངོན་སུམ་གྱིས་མཐོང་བ་ལྟར་བརྗོད་དུ་མེད་ཅིང༌། ཉན་པ་པོས་དེ་ལྟར་ཤེས་པའི་ཡུལ་མ་ཡིན་པའི་ཕྱིར་དཔེའི་སྒོ་ནས་སྟོན་པ་མ་གཏོགས་མངོན་སུམ་དུ་ཉེ་བར་བསྟན་པར་ནུས་པ་མ་ཡིན་པས་མཉམ་བཞག་གམ་མངོན་སུམ་རང་གིས་རིག་པར་བྱ་བའི་ཚུལ་ལེགས་པར་ཐོས་པར་འདོད་པ་ལ་མངོན་སུམ་གྱིས་རིག་ཚུལ་དེའི་ངོ་བོ་ཉིད་གསལ་པོར་བྱ་བའི་དཔེ་བསྟན་པའི་ཕྱིར་བཤད་པ་ཞེས་སོ།། གཉིས་པ་ནི། འགྱུར་རྙིང་དུ། གང་ཞིག་གི་སྐྱོན་མེད་མིག་གིས་དེ་ཡི་གང་གཉིད་མཐོང༌༑ དེ་ཡི་དེ་ཉིད་དེ་ཡིན་འདིར་ཡང་དེ་ལྟ་བུ་ཞེས་པ་ལྟར་བདེ་བས། གང་གིས་ཞེས་པ་གང་ཞིག་དང༌། དེ་ཉིད་བདག་ཉིད་ཅེས་པ་འོག་ཏུ་སྦྱར་ཏེ། གང་ཞིག་མིག་དག་པས། དེ་ཉིད་བདག་ཉིད་མཐོང་ཏེ་ཞེས་པ་ཡིན་ལ། དེ་ཉིད་བདག་ཉིད་མཐོང༌། ཞེས་པའི་འགྲེལ་པ། སྐྲ་ཤད་ཀྱི་རྣམ་པ་དེ་དག་མ་དམིགས་ཤིང༌། ཞེས་སོགས་སུ་（༣༢བ）སྣང་ལ། འགྱུར་རྙིང་དུ། དེ་བསལ་བར་འདོད་པའི་ཕྱིར། སྣོད་དེ་ཡང་དང་ཡང་དུ་བསྒྲེ་ལྡོག་བྱེད་ཅིང་ཕྱི་བདར་བྱེད་པར་མཐོང་བ་དང་རབ་རིབ་མེད་པས་འདི་ཅི་ཞིག་བྱེད་སྙམ་ནས་དེའི་གན་དུ་སོང་སྟེ།

དེས་སྐྲ་ཤད་མཐོང་བའི་གནས་དེར་མིག་གིས་ལེགས་པར་བརྟགས་པ་ན་དེར་སྐྲ་ཤད་ཅེས་སོགས་བདེ་བས་དེ་ལྟར་བཤད་པར་བྱའོ། །དོན་ནི་མིག་རབ་རིབ་ཀྱིས་བསླད་པའི་གང་ཟག་སྐྲ་ཤད་ལ་སྣང་ཞེན་གཉིས་ཀ་ཡོད་པ་དེས་རབ་རིབ་ཀྱིས་བསླད་པའི་མཐུ་ཡིས་བཟའ་བཏུང་གི་སྣོད་ཀྱི་ནང་དུ་སྐྲ་ཤད་སོགས་ཀྱིངོ་བོ་མེད་བཞིན་དུ་ཡོད་པར་ཕྱིན་ཅི་ལོག་ཏུ་རྣམ་པར་བརྟགས་ཤིང་ཞེན་ནས། དེ་བསལ་བའི་ཕྱིར་སྣོད་དེ་ལ་ཕྱི་བདར་བྱེད་པ་ནི༌། རབ་རིབ་མེད་པའི་མིག་དག་པ་གང་ཞིག་གིས་དེར་ཕྱིན་ཏེ་བརྟགས་པ་ན། གནས་དེར་ཁྱད་གཞི་སྐྲ་ཤད་དང་སྐྲ་ཤད་ཀྱི་ཁྱད་ཆོས་གང་ཡང་མ་མཐོང་ཞིང༌། རབ་རིབ་ཅན་གྱི་སྐྲ་ཤད་ཡོད་དོ་ཞེས་བསྟན་ཀྱང་དེར་སྐྲ་ཤད་མེད་པར་ངེས་སོ། །དེ་ནི་དེའི་བདག་ཉིད་མཐོང་ཞེས་པའི་དོན་ཏེ། མིག་དག་པས་གཞི་དེར་སྐྲ་ཤད་མ་མཐོང་བར་སྐྲ་ཤད་མེད་པ་དེའི་བདག་ཉིད་མཐོང་བ་ཡིན་ཏེ། མཐོང་ཚུལ་གཉིས་ལས། གཞི་དེར་སྐྲ་ཤད་དེའི་ཡོད་མེད་ཀྱི་དེ་ཁོ་ན་ཉིད་དམ་གནས་ཚུལ་ནི་རབ་རིབ་མེད་པས་མཐོང་བའི་སྐྲ་ཤད་མེད་པ་དེ་ཡིན་ནོ། །འདི་ནི་འགྱུར་རྙིང་གི དེ་ཡི་དེ་ཉིད་དེ་ཡིན། །ཞེས་སམ། འགྱུར་གསར་དུ་དེ་དེ་ཉིད་ཅེས་པའི་དོན་ནོ། །དེ་བཞིན་དུ་བློ་མ་འཁྲུལ་བས་དོན་དམ་བདེན་པ་མཐོང་ཚུལ་དང་དེས་མཐོང་བའི་དོན་དེ་དོན་དམ་བདེན་པ་རྣམ་པར་ཤེས་པར་གྱིས་ཞེས་པའོ། །རྩ་བའི་ཚིག་དོན་ནི། མིག་རབ་རིབ་ཀྱིས་བསླད་པའི་མཐུ་ཡིས་བསེ་རུ་སོགས་ཀྱི་ནང་དུ། སྐྲ་ཤད་སོགས་ཀྱི་ངོ་བོ་མེད་བཞིན་དུ་ཡོད་པར་ཕྱིན་ཅི་ལོག་ཏུ་བརྟགས་ཤིང་ཞེན་པ་ན། གང་ཞིག་མིག་དག་པས་གཞི་དེར་བརྟགས་པའི་ཚེ་གཞི་དེར་དེའི་བདག་ཉིད་སྐྲ་ཤད་མི་སྣང་བའི་སྒོ་ནས་སྐྲ་ཤད་མེད་པར་མཐོང་ལ༑ གཞི་དེར་སྐྲ་ཤད་ཡོད་མེད་ཀྱི་དེ་ཁོ་ན་ཉིད་ནི་རབ་རིབ་མེད་པས་མཐོང་བའི་སྐྲ་ཤད་མེད་པ་དེ་ཡིན་པ་དེ་བཞིན་དོན་གྱི་སྐབས་འདིར་ཡང་ཤེས་པར་གྱིས་ཤིག་ཅེས་པའོ། །གསུམ་པ་ལ་གཉིས།

དངོས་ཀྱི་དོན་དང༌། ཤེས་བྱེད་ཀྱི་ལུང་དང་སྦྱར་བའོ༑ ༑དང་པོ་ལ་གཉིས། དཔེ་བཤད་པ་དང༌། དཔེ་དཻ་དོན་ལ་སྦྱར་བའོ། །（༣༣ན）དང་པོ་ནི། རབ་རིབ་ཀྱི་མཐུས་རབ་རིབ་ཅན་གྱིས་རང་གི་ལག་ན་ཐོགས་པའི་བསེ་རུ་ལ་སོགས་པའི་སྣོད་ཀྱི་ནང་ན་སྐྲ་ཤད་ལ་སོགས་པའི་ཚོགས་ཡོངས་སུ་འགྱུར་བཞིན་པར་མཐོང་བས་དེ་བསལ་བར་འདོད་པས་སྣོད་དེ་ལ་ཡང་དང་ཡང་དུ་བསྒྲེ་ལྡོག་བྱེད་ཅིང༌། ཕྱི་བདར་བྱེད་པའི་ཚེགས་ཐོབ་པར་རིག་སྟེ། འདི་ཅི་བྱེད་པ་ཅིག་སྙམ་ནས་རབ་རིབ་མེད་པས་དེའི་གན་དུ་ཕྱིན་ནས་སྐྲ་ཤད་མཐོང་བའི་ཡུལ་ལམ་གནས་དེར་མིག་གཏད་དེ་ལེགས་པར་བརྟགས་ཀྱང་དེར་ཁྱད་གཞི་སྐྲ་ཤད་ཀྱི་རྣམ་པ་སྟེ་ངོ་བོ་དེ་དག་མ་དམིགས་ཤིང་སྐྲ་ཤད་དེའི་རྟེན་ཅན་ཏེ། ཁྱད་ཆོས་ཞེས་སམ། འགྱུར་རྙིང་དུ་སྐྲ་ཤད་དེའི་རྟེན་ཅན་ཞེས་པ་ལ་སྐྲ་ཤད་ཀྱི་དབང་དུ་བྱས་པའི་ཞེས་འབྱུང་བ་བདེ་བས། སྐྲ་ཤད་ཀྱི་དབང་དུ་བྱས་པའི་དངོས་པོའམ་དངོས་པོ་མེད་པ་དང༌། སྐྲ་ཤད་དང་སྐྲ་ཤད་མ་ཡིན་པའམ་མཐོན་ཀ་ལ་སོགས་ཞེས་ཏེ། འགྱུར་རྙིང་དུ་སྔོན་པོའམ་སྔོན་པོ་མ་ཡིན་པ་ལ་སོགས་པའི་ཁྱད་པར་དག་ཏུ་རྟོགས་པར་བྱེད་པ་ཡང་མ་ཡིན་ནོ། །དེས་ནི་མིག་དག་པས་གཞི་དེར་སྐྲ་ཤད་མ་མཐོང་ཞེས་སོ། །ཡང་གང་གི་ཚེ་རབ་རིབ་ཅན་དེ་རབ་རིབ་མེད་པ་དེ་ལ་བདག་གིས་སྐྲ་ཤད་མཐོང་ངོ་ཞེས་རང་གི་བསམ་པ་སྟོན་པ་སྟེ་སྨྲ་བར་བྱེད་པ་དེའི་ཚེ། དེའི་རྣམ་པར་རྟོག་པ་བསལ་བར་འདོད་པས་སྐྲ་ཤད་དམིགས་པའི་རབ་རིབ་ཅན་དེའི་ངོར་བྱས་པ་སྟེ་བསྟན་བྱར་བྱས་ནས་འདི་ན་སྐྲ་ཤད་དག་ཡོད་པ་མ་ཡིན་ནོ་ཞེས་སྐྲ་ཤད་དགག་པ་ལྷུར་བྱེད་པའི་ཚིག་སྨྲ་མོད་ཀྱི་སྨྲ་བ་པོ་འདི་ལ་སྐྲ་ཤད་དེ་སྐུར་བ་འདེབས་པའི་ཉེས་པ་ཡོད་པ་མ་ཡིན་ནོ་ཞེས་ཏེ། འདིས་ནི་རབ་རིབ་མེད་པས་གཞི་དེར་སྐྲ་ཤད་མེད་པ་ལ་མེད་པར་མཐོང་ཞེས་པའོ། །འདི་ཅི་བྱེད་པ་ཞེས་པ་ནས་འདིའི་བར་གྱིས་མིག་དག་པས་སྐྲ་ཤད་མ་མཐོང་བའི་སྒོ་ནས་སྐྲ་ཤད་མེད་པ་མཐོང་ཞེས་ཏེ།

དེ་ཉིད་བདག་ཉིད་གང་གིས་མིག་དག་པས་མཐོང་ཞེས་པ་དང༌། འགྱུར་རྙིང་དུ། གང་ཞིག་སྐྱོན་མེད་མིག་གིས་དེ་ཡི་བདག་ཉིད་མཐོང༌༑ ཞེས་པའི་དོན་ཏེ། འགྱུར་རྙིང་བདེའོ། །སྐྲ་ཤད་དག་གི་གཞི་དེར་ཡོད་མེད་ཀྱི་དེ་ཁོ་ན་ཉིད་གནས་ཚུལ་ནི། རབ་རིབ་མེད་པས་ཇི་ལྟར་མཐོང་བའི་སྐྲ་ཤད་མེད་པ་དེ་ཡིན་གྱི། དེ་ལས་གཅིག་ཤོས་རབ་རིབ་ཅན་གྱིས་མཐོང་བའི་སྐྲ་ཤད་ཡོད་པ་དེ་མིན་ནོ། །དེ་དག་ནི་འགྱུར་འདིར་དེ་དེ་ཉིད་ཅེས་པ་དང༌། འགྱུར་རྙིང་དུ། དེ་ཡི་དེ་ཉིད་དེ་ཡིན་ཞེས་པའི་（༣༣བ）དོན་ཏེ་འགྱུར་རྙིང་བདེའོ། །གཉིས་པ་ནི། དཔེ་དེ་བཞིན་དུ་མ་རིག་པའི་རབ་རིབ་ཀྱིས་གནོད་པ་བྱས་ནས་དེ་ཁོ་ན་ཉིད་མ་མཐོང་བ་དག་གིས་ཕུང་པོ་དང་ཁམས་དང་སྐྱེ་མཆེད་ལ་སོགས་པའི་རང་གི་ངོ་བོ་སྟེ་བདེན་པ་དམིགས་པ་དེ་ནི་ཕུང་སོགས་དེ་དག་གི་ངོ་བོ་ཀུན་རྫོབ་པ་སྟེ་ཕྱིན་ཅི་ལོག་པའོ། །འདི་ནི་སྐྲ་ཤད་མཐོང་བ་དང་འདྲའོ། །ཕུང་པོ་ལ་སོགས་པ་དེ་དག་ཉིད་ཉོན་མོངས་ཅན་གྱི་མ་རིག་པའི་བག་ཆགས་དང་བྲལ་བས་སངས་རྒྱས་བཅོམ་ལྡན་འདས་རྣམས་ཀྱིས་རབ་རིབ་ཅན་མ་ཡིན་པས་སྐྲ་ཤད་མཐོང་བའི་ཚུལ་ལམ་རིགས་པས་རང་བཞིན་གང་ཞིག་གཟིགས་པའི་རངབཞིན་དེ་ནི་ཕུང་པོ་དེ་དག་གི་དོན་དམ་པའི་བདེན་པའོ། །ཞེས་ཏེ། འགྱུར་རྙིང་དུ། ཕུང་པོ་སོགས་དེ་དག་གི་རང་བཞིན་གང་ཡིན་པ་སངས་རྒྱས་ཞེས་དང༌། རྣམས་ཀྱིས་གཟིགས་པ་དེ་ནི་རབ་རིབ་མེད་པའི་མིག་གིས་སྐྲ་ཤད་མ་མཐོང་བའི་རིགས་པས་དེ་ནི་དེ་དག་གི་དོན་དམ་པའི་བདེན་པའོ། །ཞེས་འབྱུང་བ་བདེ་བས། ཕུང་སོགས་ཀྱི་རང་བཞིན་རབ་རིབ་མེད་པས་སྐྲ་ཤད་མ་མཐོང་བའི་སྒོ་ནས་སྐྲ་ཤད་མེད་པ་མཐོང་བའི་ཚུལ་ལམ་རིགས་པས་གཟིགས་པའི་རང་བཞིན་དེ་ནི་ཕུང་སོགས་ཀྱི་དོན་དམ་པའི་བདེན་པའོ། །ཞེས་ཏེ་འདིས་ནི་སངས་རྒྱས་ཀྱིས་ཕུང་སོགས་ཀྱི་རང་བཞིན་ཞིག་གཟིགས་ཞེས་གསུངས་ཀྱི། དགག་བྱ་དང་བཀག་པའི་རང་བཞིན་གྱི་ཁྱད་པར་གསལ་པོར་མ་ཕྱེ་ལ།

འདི་འདི་ལ་དོགས་པ་སྤངས་ནས་གཟིགས་རྒྱུ་དང་མ་གཟིགས་རྒྱུའི་རང་བཞིན་གྱི་ཁྱད་པར་ཕྱེ་ནས་གསལ་བར་སྟོན་ཏེ། དེ་ལ་དོགས་པ་ནི། གལ་ཏེ་དེ་དག་གི་རང་བཞིན་ཇི་ལྟ་བ་ཉིད་ནི་བལྟར་མེད་པ་མ་ཡིན་ནམ། དེ་ཇི་ལྟར་མཐོང་བར་འགྱུར་ཞེ་ན། ཞེས་པ་བདེ་བས་གལ་ཏེ་ཕུང་སོགས་དེ་དག་གི་རང་བཞིན་ཇི་ལྟ་བ་ལྟར་མེད་པ་མ་ཡིན་ནམ། ཇི་ལྟར་སངས་རྒྱས་དེ་དག་གིས་གཟིགས་པར་འགྱུར་ཞེ་ན། རང་བཞིན་འགའ་ཞིག་མ་གཟིགས་པ་བདེན་མོད་ཀྱི་འོན་ཀྱང་རང་བཞིན་འགའ་ཞིག་མ་གཟིགས་པའི་ཚུལ་གྱིས་རང་བཞིན་འགའ་ཞིག་གཟིགས་ཞེས་བརྗོད་དོ། །ཞེས་ཏེ་རབ་རིབ་ཅན་དང་དེ་མེད་པས་མཐོང་བའི་དགག་བྱ་དང་བཀག་པ་གཉིས་ཡོད་པ་ལྟར། ལྟ་བ་མ་རྙེད་པ་དང་སངས་རྒྱས་ཀྱིས་གཟིགས་པའི་དགག་བྱའི་རང་བཞིན་དང་བཀག་པའི་རང་བཞིན་གཉིས་ལས་སངས་རྒྱས་ཀྱིས་དགག་བྱ་མ་གཟིགས་པའི་ཚུལ་གྱིས་བཀག་པའི་རང་བཞིན་དེ་ཁོ་ན་ཉིད་དེ་གཟིགས་ཞེས་པའོ། །གཉིས་པ་（༣༤ན）ནི། ཇི་སྐད་དུ་འཕགས་པ་བདེན་པ་གཉིས་ལ་འཇུག་པ་ལས། ལྷའི་བུ་གལ་ཏེ་དོན་དམ་པ་དེ་ཁོ་ན་ཉིད་ཀྱི་ཡེ་ཤེས་ཀྱི་གཟིགས་ངོར་དོན་དམ་པའི་བདེན་པ་ལུས་ཏེ་དབང་པོ་ལ་བརྟེན་པའི་ཤེས་པ་དང་དེའི་རྗེས་སུ་འབྲང་བའི་ངག་དང་ཡིད་ཀྱིས་རྙེད་པ་ལྟར་གྱི་ཡུལ་གྱི་རང་བཞིན་དུ་འགྱུར་ན་ནི། དོན་དམ་པའི་བདེན་པ་དེ་དོན་དམ་པའི་བདེན་པ་ཞེས་བྱ་བའི་གྲངས་སུ་མི་འགྲོ་སྟེ། ཀུན་རྫོབ་ཀྱི་བདེན་པ་ཉིད་དུ་འགྱུར་རོ་ཞེས་སོ། །འདིས་ནི་ཐ་སྙད་པའི་ཚད་མས་རྙེད་པ་ལྟར་མ་རྙེད་ཅེས་པའོ། །འོ་ན་གཏན་མ་རྙེད་དམ་རྙེད་ན་རྙེད་ཚུལ་ཇི་ལྟར་ཡིན་ཞེ་ན༑ དེ་ལྟར་མ་རྙེད་པ་འོན་ཀྱང་ལྷའི་བུ་དོན་དམ་པའི་གཟིགས་དོན་དོན་དམ་པའི་བདེན་པ་ནི་མི་འདྲ་བའི་སྤྲོས་པའི་ཐ་སྙད་ཐམས་ཅད་ལས་འདས་པ་སྟེ། ངོ་བོ་ལ་མི་འདྲ་བའི་བྱེ་བྲག་མེད་པ་དང༌། སྐྱེ་འགག་མེད་པ་བརྗོད་པར་བྱ་བྱེད་དང་ཤེས་པར་བྱ་བྱེད་ཀྱི་སྤྲོས་པ་དང་བྲལ་བའོ། །འདིས་ནི་གཟིགས་ངོ་དེར་དོན་དམ་བདེན་པ་ལ་མི་འདྲ་བའི་སྤྲོས་པ་མེད་པར་སྟོན་པའོ།

།དེར་མ་ཟད་ལྷའི་བུ་དོན་དམ་པའི་བདེན་པ་ནི་འཕགས་པ་སློབ་པའི་མཉམ་བཞག་གི་ཡེ་ཤེས་ནས་ཡོན་ཏན་གྱི་རྣམ་པ་ཐམས་ཅད་ཀྱི་མཆོག་དང་ལྡན་པའི་ཐམས་ཅད་མཁྱེན་པའི་ཡེ་ཤེས་ཀྱི་ཡུལ་གྱི་བར་ལས་འདས་པ་ཡིན་ཏེ། འདས་ཚུལ་ནི་ཇི་ལྟར་དོན་དམ་པའི་བདེན་པའོ་ཞེས་བརྗོད་པ་དང་དེའི་རྗེས་སུ་འབྲང་བའི་རྟོག་པ་ལ་སྣང་བ་ལྟར་གྱི་ཡུལ་ལས་འདས་པ་ཡིན་ནོ། །རྒྱུ་མཚན་ནི་ཆོས་ཐམས་ཅད་ནི་རྟོག་པ་ལ་སྣང་བ་ལྟར་རྫུན་ཏེ་སླུ་བའི་ཆོས་སོ། །དེས་ན་གཟིགས་ངོ་དེར་སྒྲ་རྟོག་གི་ཡུལ་དུ་བྱེད་པ་ལྟར་བསྟན་པར་མི་ནུས་སོ། །དེ་ཅིའི་ཕྱིར་ཞེ་ན། སྟོན་བྱེད་གང་གིས་སྟོན་པ་དང་བསྟན་བྱ་ཅིས་སྟོན་པ་དང༌། ཡུལ་གང་ལ་སྟོན་པའི་ཆོས་དེ་དག་ཐམས་ཅད་ནི་དོན་དམ་པའི་གཟིགས་ངོར་དེར་རབ་ཏུ་སྟེ་བདེན་པར་མ་སྐྱེས་པའོ། །རབ་ཏུ་སྟེ་བདེན་པར་མ་སྐྱེས་པའི་ཆོས་རྣམས་ཀྱིས་རབ་ཏུ་མ་སྐྱཻས་པའི་ཆོས་རྣམས་བཤད་པར་མི་ནུས་སོ། །ཞེས་ཏེ་འདིས་ནི་གཟིགས་ངོ་དེར་བདེན་པའི་སྤྲོས་པ་མི་སྣང་ཞེས་ཏེ། སྒྲ་རྟོག་ལ་སྣང་བ་ལྟར་སྣང་ན་བདེན་པ་སྣང་དགོས་པས་སོ། །འདི་དག་གིས་ནི་ཐ་སྙད་པས་རྙེད་པ་ལྟར་མ་རྙེད་ཀྱི་འོ་ན་ཇི་ལྟར་རྙེད་ན་སྤྲོས་པ་ཐམས་ཅད་མི་སྣང་བའི་སྒོ་ནས་སྤྲོས་བྲལ་རྙེད་ཅེས་པའོ། །དེ་དག་གི་དོན་འགྲེལ་པས་བསྡུས་ནས་འཆད་དེ། དེའི་ཕྱིར་དེ་ཁོ་ན་ཉིད་ལ་དེའི་ཡུལ་ཅན་གྱི་ངོར་ཞེས་ཏེ། དེའི་ཕྱིར་དེ་ཁོ་ན་ཉིད་ཀྱི་ཡུལ་ཅན་གྱི་གཟིགས་（༣༤བ）ངོར་དེ་ཁོ་ན་ཉིད་ལ་དངོས་པོར་ཡོད་མེད་རང་དངོས་གཞན་དངོས་བདེན་རྫུན་རྒྱུན་གྱི་རྟག་ཆད། ངོ་བོ་རྟག་མི་རྟག བདེ་སྡུག་སོགས་བདེན་པའི་ཁྱད་པར་དག་སྲིད་པ་མ་ཡིན་ཏེ། བདེན་པའི་རང་གི་ངོ་བོ་མ་དམིགས་པའི་ཕྱིར་རོ། །མཐོང་བ་མེད་པ་ནི་མཐོང་བ་དམ་པ་ཡིན་ནོ་ཞེས་པའི་མདོ་དོན་ནོ། །དབུ་སེམས་ཐམས་ཅད་ཀྱིས་དགག་བྱ་མ་མཐོང་བར་བཀག་པ་མཐོང་བ་ལ་བཤད་དེ། ཞིབ་པར་ཤེས་བྱེད་དང་སྦྱར་ཏེ་གཞན་དུ་བཤད་པར་བྱའོ།

།གཉིས་པ་བདེན་སྐྱེ་བློ་མ་འཁྲུལ་བའི་རྙེད་དོན་དུ་མི་རུང་བས་རྩོད་པའི་སྐྱོན་མེད་པ་ནི། གཏི་མུག་རང་བཞིན་ཞེས་སོགས་ཤོ་ལོ་ཀ་གཉིས་ཀྱིས་བདེན་གྲུབ་བློ་འཁྲུལ་བའི་ངོར་ཡོད་ཚུལ་དང་བློ་མ་འཁྲུལ་བའི་ངོར་གཏན་ནས་མེད་པའི་ཚུལ་བཤད་ཟིན་པ་དེ་ལྟར་ན་དེ་ཁོ་ན་ཉིད་བློ་མ་འཁྲུལ་བའི་རྙེད་དོན་བསམ་པ་སྟེ་འཇལ་བ་ལ་འཕགས་པ་རྣམས་ཁོ་ན་ཚད་མ་ཡིན་གྱི་འཕགས་པ་མ་ཡིན་པའི་འཇིག་རྟེན་པའི་བློ་དག་ནི་ཚད་མ་མ་ཡིན་པས་སྐྱེ་བ་བདེན་གྲུབ་འཇིག་རྟེན་པའི་རྒྱུད་ཀྱི་བློ་མ་འཁྲུལ་བར་རྙེད་པའི་དོན་ཡིན་པས་གཞན་སྐྱེ་བཀག་པ་ལ་འཇིག་རྟེན་གྱི་མངོན་སུམ་གྱིས་གནོད་ཅེས་པ་མི་འཐད་དོ། །དོན་ནི་སྐྱེ་བ་བདེན་གྲུབ་འཇིག་རྟེན་པའི་རྒྱུད་ཀྱི་མངོན་སུམ་མ་འཁྲུལ་བས་འཇལ་པ་མི་སྲིད་པར་ཐལ༑ འཇིག་རྟེན་གྱི་མངོན་སུམ་ཚད་མས་བློ་མ་འཁྲུལ་བའི་རྙེད་དོན་དུ་གྱུར་པའི་ཡུལ་འཇལ་བ་མི་སྲིད་པའི་ཕྱིར་ཏེ། འཇིག་རྟེན་གྱི་ཚད་མས་དེ་ཁོ་ན་ཉིད་ཀྱི་དོན་མངོན་སུམ་དུ་འཇལ་བ་མི་སྲིད་པའི་ཕྱིར། དེས་ན་གཞན་སྐྱེ་འཇིག་རྟེན་གྱི་མངོན་སུམ་གྱིས་མ་གྲུབ་བོ། དེས་ན་གཞན་སྐྱེ་བཀག་པ་ལ་འཇིག་རྟེན་གྱི་མངོན་སུམ་ཚད་མས་ཅིའི་ཕྱིར་གནོད་དེ་མི་གནོད་དོ། །གཉིས་པ་དེ་ཁོ་ན་ཉིད་ལ་འཇིག་རྟེན་ཚད་མ་ཡིན་པ་ལ་གནོད་བྱེད་བསྟན་པ་དགག་པ་ལ་གཉིས། དེ་ཁོ་ན་ཉིད་འཇིག་རྟེན་གྱི་མངོན་སུམ་གྱིས་མི་འཇལ་བར་བསྟན་པ་དང༌། དེས་ན་གཞན་སྐྱེ་བཀག་པ་ལ་འཇིག་རྟེན་གྱི་མངོན་སུམ་གྱིས་མི་གནོད་པའོ། །དང་པོ་ལ་གསུམ། མེས་པོའི་ཤུལ་བཞག་ལས། ཀུན་མཁྱེན་བློ་གྲོས་རིན་ཆེན་སེང་གེའི་གསུང་ཆོས་སྐོར། རྣམ་བཤད་དགོངས་པ་རབ་གསལ་གྱི་དེ་ཉིད་གསལ་བྱེད་བཞུགས་སོ། ། -PAGE 142--PAGE 55--PAGE 54-