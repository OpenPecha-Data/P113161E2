རོ༑ ༑གཉིས་ཁྱད་པར་སེམས་གཙོ་བོ་ཡིན་པར་སྒྲུབ་པ་ནི། དེའི་ཕྱིར་མདོ་ལས་སེམས་ཁོ་ན་རྒྱུའི་གཙོ་བོར་བཞག་གི་གཟུགས་ནི་མ་བཞག་གོ །རྒྱུ་མཚན་ནི་གཟུགས་ནི་བེམ་པོ་ཡིན་པའི་ཕྱིར་རོ། ཁྱབ་སྟེ། བེམ་པོ་མེད་ཀྱང་སྐྱེ་བའི་སེམས་ཅན་ཡོད་པའི་ཕྱིར་ཏེ། གཟུགས་མེད་པའི་ཁམས་ཀྱི་སེམས་ཅན་ཡོད་པའི་ཕྱིར་སྙམ་དུ་བསམས་པ་ཡིན་ནོ། །སེམས་གཙོ་བོར་ཡིན་པ་ནི། ས་བཅུའི་མདོའི། སེམས་གཅིག་ལ་བརྟེན་པ་དག་གོ །ཞེས་གསུངས་པའི་གཅིག་ལ་བརྟེན་ཞེས་པའི་ནུས་པས་ཙམ་སྒྲས་གཟུགས་གཙོ་བོ་ཡིན་པ་འགོག་པར་ཐོན་ཅེས་སྦྱར་གྱི། ཚིག་དེས་བསྟན་ཅེས་མི་བྱ་སྟེ། མདོ་སྔ་མའི་བསྟན་དོན་དུ་བཤད་པའི་ཕྱིར་རོ།

། ངག་དོན་ནི། ཉེར་ལེན་གྱི་ཕུང་པོ་ཆོས་ཅན། གཟུགས་ཁྱོད་ཀྱི་གཙོ་བོའི་རྒྱུ་མིན་ཏེ༑ གཟུགས་མེད་ཀྱང་ཁྱོད་སྐྱེ་བ་ཡོད་པའི་ཕྱིར། ཤེས་བྱ་ཆོས་ཅན། རྟགས་དེར་ཐལ༑ བེམ་པོ་མེད་ཀྱང་སྐྱེ་བའི་ཉེར་ལེན་གྱི་ཕུང་པོ་ཡོད་པའི་ཕྱིར། གཟུགས་མེད་ཁམས་པའི་སེམས་ཅན་ནོ། །དེས་ན་མདོ་ལས་གཟུགས་སེམས་གཉིས་ལ་རིག་ཙམ་བསྟན་པའི་སྒོ་ནས་རྣམ་རིག་ཙམ་བཀག་པ་ལ་ལུང་འགལ་གྱི་སྐྱོན་མེད་པར་ཐལ། ཁྱོད་ཀྱིས་བདག་སོགས་བྱེད་པོ་ཡིན་པ་བཀག་གི ཕྱི་དོན་མ་བཀག་པའི་ཕྱིར། གཉིས་པ་ནི། ནག་ཚོས། འདིར་ཁ་གཅིག་ནི་གཙོ་བོ་ལ་སོགས་པ་བྱེད་པ་པོར་འདོད་དོ། ཁ་ཅིག་ནི། སེམས་ལའོ། །གཟུགས་ཉིད་ནི་བྱེད་པ་པོར་འདོད་པ་མེད་པས་རྩོད་པ་མེད་དོ། ། （ ༨༠བ ） དེ་ལྟ་བས་ན་གཙོ་བོ་ལ་སོགས་པའི་བྱེད་པ་པོ་ཉིད་དུ་བརྟགས་པ་བྱེད་པ་པོའི་མཚན་ཉིད་དང་བྲལ་བ་དེ་དག་བཟློག་པར་བྱ་བའི་ཕྱིར་སེམས་ཙམ་ལ་བྱེད་པ་པོའི་ནུས་པ་དང་ལྡན་པར་མཐོང་ནས་བྱེད་པ་པོ་ཉིད་དུ་གསུངས་པ་ན་གཙོ་བོ་ལ་སོགས་པའི་བྱེད་པ་པོ་ཉིད་བསལ་ནས་རྩོད་པའི་གནས་སུ་གྱུར་པའི་ཡུལ་མནན་པར་གྱུར་པ་ནི་རིགས་ཏེ། ཞེས་པ་བདེ་བས། ཕྱི་རོལ་པ་གཙོ་བོ་སོགས་བྱེད་པོར་འདོད། སངས་རྒྱས་པ་སེམས་བྱེད་པོར་འདོད་པས་དེ་དག་བྱེད་པོ་ཡིན་མིན་རྩོད་ལ། ཕྱི་རོལ་པ་གཟུགས་ལ་བྱེད་པོར་འདོད་པ་མེད་པས་དེ་ལ་བྱེད་པོ་ཡིན་མིན་རྩོད་པ་མེད་དོ། ། དེས་ན་སངས་རྒྱས་པས་བྱེད་པ་པོའི་ནུས་པ་མེད་པའི་གཙོ་བོ་སོགས་བྱེད་པོ་ཡིན་པ་བཀག་ནས་ནུས་ལྡན་གྱི་སེམས་བྱེད་པོར་སེམས་ཙམ་དུ་བསྟེན་པའི་ལུང་དེས་གསུངས་པ་ན། གཙོ་བོ་སོགས་བྱེད་པོ་ཡིན་པ་བཀག་ནས་རྩོད་པའི་གནས་ཏེ་གཞིར་གྱུར་པའི་ཡུལ་ནི་འཇིག་རྟེན་གྱི་བྱེད་པ་པོ་ཡིན་ལ། ཡུལ་དེ་སེམས་ཀྱི་མནན་པ་སྟེ་འཛིན་པར་རིགས་ཏེ། དཔེར་ན་ཡུལ་གཅིག་ལ་དབང་བྱེད་པར་འདོད་པའི་རྒྱལ་པོ་གཉིས་རྩོད་པའི་ཚེ། དེ་གཉིས་ཀྱི་ནང་ནས་འགྲན་ཟླ་གཅིག་བཏོན་ནས་གཅིག་གིས་རང་གི་ཡུལ་ཐོབ་པར་འདོད་པ་བཞིན་དུའོ།

།ནག་ཚོས། རྒྱལ་པོ་གཉིས་ཕན་ཚུན་རྩོད་ནས་ཞེས་དང༌། ཐོབ་པར་འདོད་པ་བཞིན་དུ་ཞེས་པ་བདེའོ། །བཏོན་པའི་རྒྱལ་པོར་མ་ཟད་རྒྱལ་པོ་གཉིས་ཀ་ལ་ཡང་མཁོ་བས་སྐྱེ་བོ་ཕལ་པ་གནོད་པ་མེད་པར་འཇོག་པ་དེ་བཞིན་དུ་ཕྱི་རོལ་གྱི་གཟུགས་ནི་ཕྱི་ནང་གཉིས་ཀ་ལ་མཁོ་བ་སྟེ་དགོས་པའི་ཕྱིར། སྟོན་པ་སངས་རྒྱས་ཀྱིས་རྟག་ཏུ་གནོད་པ་མེད་པ་སྟེ་མི་འགོག་པས་ཕྱི་རོལ་གྱི་གཟུགས་ཡོད་པ་ཁོ་ན་ཡིན་ནོ་ཞེས་བྱ་བར་ཤེས་པར་བྱའོ། །མདོར་ན་རྒྱལ་པོ་གཉིས་ཡུལ་དེའི་བྱེད་པ་པོའི་རྒྱལ་པོ་སུས་བྱེད་རྩོད་པའི་ཚེ་གཞན་གཅིག་གིས་བྱེད་པ་པོའི་རྒྱལ་པོ་བྱེད་པ་བཀག་ནས་གཅིག་གིས་ཡུལ་གྱི་བདག་པོ་བྱེད་ཀྱི་ཡུལ་མི་གཞན་འཇོག་པ་བཞིན། འཇིག་རྟེན་གྱི་བྱེད་པོ་གཙོ་བོ་སོགས་དང་སེམས་སུས་བྱེད་རྩོད་པའི་ཚེ། སངས་རྒྱས་ཀྱིས་གཙོ་བོ་སོགས་ཀྱི་བྱེད་པ་བཀག་ནས་སེམས་ཀྱིས་བྱེད་པར་སྟོན་གྱི་སེམས་ཙམ་མོ་ཞེས་པའི་སྐབས་དེར་ཕྱི་རོལ་ （ ༨༡ན ） གྱི་གཟུགས་ཡོད་མེད་མི་རྩོད་པས་དེ་མི་འགོག་ཅེས་པའོ། །གལ་ཏེ་གཟུགས་ཡོད་མོད་ཀྱི་ཅེས་པའི་རྐང་པ་གཉིས་རྟགས་དང་རྐང་པ་འདི་གཉིས་དམ་བཅར་སྦྱོར་བ་མ་ཡིན་ཏེ། སྔ་མས་ནི་གཟུགས་བྱེད་པོའི་གཙོ་བོ་ཡིན་པ་འགོག་པས་གཟུགས་ལ་རྩོད་ལ་འདིར་ནི་གཟུགས་རྩོད་གཞིར་མེད་ཅེས་རང་འགྲེལ་བཤད་པའི་ཕྱིར་རོ། །དེས་ན་ཁ་ཅིག་གིས་དེ་ལྟར་སྦྱར་བ་མི་བདེའམ་སྙམ་མོ། ། གཉིས་པ་རྣམ་རིག་གི་ཚུལ་ལུང་རིགས་གཞན་གྱིས་གནོད་ཚུལ་བཤད་དེ་ལུང་འགལ་མེད་ཚུལ་ལ་གཉིས། ལུང་རིགས་ཀྱིས་གནོད་པས་རྣམ་རིག་གི་ཚུལ་མི་འཐད་པར་བསྟན་པ་དང༌། དེས་ན་རྣམ་རིག་གི་ཚུལ་དོར་ནས་ཁས་བླངས་པར་རིགས་པའོ། །དང་པོ་ལ་གཉིས། ལུང་རིགས་ཀྱི་གནོད་པ་འབབ་ཚུལ་དང༌། དེས་ན་རྣམ་རིག་བསྒྲུབས་པ་འབྲས་བུ་མེད་པའོ། །དང་པོ་ལ་གཉིས། དོན་སེམས་ཡོད་མེད་མཚུངས་པའི་རིགས་པའི་སྒྲུབ་བྱེད་དང༌། དོན་སེམས་ཡོད་མེད་མཚུངས་པའི་ལུང་གི་སྒྲུབ་བྱེད་དོ།

།དང་པོ་ལ་གཉིས། མཚུངས་པའི་སྒྲུབ་བྱེད་བསྟན་པ་དང༌། དེས་ན་མི་མཚུངས་པར་ཁས་ལེན་མི་རིགས་པའོ། །དང་པོ་ལ་གཉིས༑ ཐ་སྙད་དུ་ཡོད་མཉམ་དུ་མཚུངས་པའི་སྒྲུབ་བྱེད་དང༌། དོན་དམ་དུ་མེད་མཉམ་དུ་མཚུངས་པའི་སྒྲུབ་བྱེད་དོ། །དང་པོ་ནི། འཇིག་རྟེན་གྱི་ཐ་སྙད་དུ་དོན་སེམས་ཀྱི་ཕུང་པོ་ལྔ་ཆར་ཡོད་དེ། དེ་ཐ་སྙད་པའི་ཚད་མས་སྒྲུབ་པའི་ཕྱིར། གཉིས་པ་ནི། དོན་དམ་པར་དེ་ལྔ་ཆར་མེད་དེ། དེ་སློབ་པ་འཕགས་པའི་མཉམ་བཞག་གི་གཟིགས་ངོར་མེད་པའི་ཕྱིར། གཉིས་པ་ནི། ཕྱི་རོལ་གྱི་དོན་དང་དོན་སྣང་དབང་ཤེས་ཡོད་མེད་མི་མཚུངས་པར་ཁས་ལེན་པར་མི་རིགས་ཏེ། དོན་མེད་ན་དོན་སྣང་དབང་ཤེས་ཀྱང་ཡོད་པར་མི་འགྲུབ། དོན་སྣང་དབང་ཤེས་ཡོད་ན་དོན་ཡོད་པར་གྲུབ་པའི་ཕྱིར་ཏེ། གཟུགས་སོགས་དེ་འཛིན་དབང་ཤེས་ཀྱི་རྒྱུར་གྲུབ་པའི་ཕྱིར། འགྲེལ་པར་གང་གི་ཚེ་འཐད་པ་གང་གི་ཕྱི་རོལ་གྱི་གཟུགས་མེད་པར་རྟོགས་ན་ནི་དེའི་ཚེ་གཟུགས་སུ་མ་ཟད་དབང་ཤེས་དང་གཉིས་ཀའི་ཡོད་པ་འཐད་པའི་སྒྲུབ་བྱེད་དང་བྲལ་བའི་ཕྱིར། དོན་སྣང་གི་སེམས་ཀྱང་མེད་པར་རྟོགས་པར་བྱ་དགོས་ལ། ཡང་གང་གི་ཚེ་དབང་ཤེས་དེ་ཡོད་ན་གཟུགས་ （ ༨༡བ ） ཀྱང་ཡོད་པར་རྟོགས་པར་བྱ་དགོས་ཏེ། དེ་གཉིས་ཀའང་འཇིག་རྟེན་ཐ་སྙད་དུ་གྲུབ་པའི་ཕྱིར་ཏེ། རྒྱུ་འབྲས་སུ་གྲུབ་པའི་ཕྱིར་རོ། །གཉིས་པ་ལ་གཉིས། རྩ་བ་དང༌། འགྲེལ་པའོ། །དང་པོ་ལ་གཉིས། དོན་དམ་དུ་མེད་མཉམ་དུ་མཚུངས་པའི་ལུང་གི་སྒྲུབ་བྱེད་དང༌། ཐ་སྙད་དུ་ཡོད་མཉམ་དུ་མཚུངས་པའི་ལུང་གི་སྒྲུབ་བྱེད་དོ། །དང་པོ་ནི། དོན་སེམས་དོན་དམ་པར་མེད་པར་སྟོན་པའི་ལུང་ཡོད་དེ། དེ་ལྟར་སྟོན་པའི་ཤེར་ཕྱིན་གྱི་མདོ་ཡོད་པའི་ཕྱིར། གཉིས་པ་ནི། དེ་གཉིས་ཐ་སྙད་དུ་ཡོད་པར་སྟོན་པའི་ལུང་ཡོད་དེ། དེ་ལྟར་སྟོན་པའི་མངོན་པའི་མདོ་ཡོད་པའི་ཕྱིར། གཉིས་པ་ལ་འགྲེལ་པ་ནི་སླའོ། །གཉིས་པ་དེས་ན་རྣམ་རིག་བསྒྲུབས་པ་འབྲས་བུ་མེད་པ་ནི། དོན་སེམས་ཐ་སྙད་དང་དོན་དམ་དུ་མེད་པའི་བདེན་གཉིས་བཀག་ནས་རྣམ་རིག་ཙམ་བདེན་པར་སྒྲུབ་པ་དོན་མེད་དུ་ཐལ།

དེ་གོང་དུ་བཀག་ཟིན་པའི་ཕྱིར། གཉིས་པ་དེས་ན་རྣམ་རིག་གི་ཚུལ་དོར་ནས་ཁས་བླངས་པར་བསྟན་པ་ནི། དོན་སེམས་དོན་དམ་དུ་མེད་ཅིང་ཐ་སྙད་དུ་ཡོད་པར་ཁས་ལེན་རིགས་ཏེ། བདེན་གཉིས་ཀྱི་རྣམ་གཞག་དང་འགལ་ན་ལུང་རིགས་ཀྱི་གནོད་པའི་ཕྱིར། གཉིས་པ་ལང་གཤེགས་ཀྱི་ལུང་དང་འགལ་བ་སྤང་བ་ལ་གཉིས། རྩོད་པ་དགོད་པ་དང༌། དེ་དགག་པའོ། །དང་པོ་ནི། ཕྱི་རོལ་སྣང་བ་ཞེས་སོགས་ཀྱིས་རྣམ་རིག་ཙམ་བསྟན་པ་དང་འགལ་ལོ་ཞེ་ན། འགྲེལ་པ་སླའོ། །གཉིས་པ་ལ་གཉིས། མཚམས་སྦྱར་བ་དང༌། དོན་བཤད་པའོ། །འདི་ལ་གཉིས། ལང་གཤེགས་ལས་སེམས་ཙམ་དུ་གསུངས་པ་དྲང་དོན་དུ་བསྟན་ནས་ལུང་དང་འགལ་བ་སྤང་བ་དང༌། ལང་གཤེགས་ལས་སེམས་ཙམ་དུ་གསུངས་པ་དྲང་དོན་དུ་སྒྲུབ་པའོ། །དང་པོ་ལ་གཉིས༑ རྩ་བ་དང༌། འགྲེལ་པའོ། །དང་པོ་ནི། ཕྱི་རོལ་སྣང་བ་ཡོད་མེད་དེ། ། ཞེས་སོགས་ཀྱི་ལུང་དེ་ཆོས་ཅན། ཁྱོད་ཀྱིས་རྣམ་རིག་བསྟན་པས་རྣམ་རིག་ཙམ་བཀག་པ་ལ་ལུང་འགལ་གྱི་སྐྱོན་མེད་པར་ཐལ། ཁྱོད་ཕྱི་རོལ་ལ་ཆགས་པའི་ཉོན་མོངས་བཟློག་ཕྱིར་དུ་ཕྱི་དོན་ཡོད་ཀྱང་མེད་པ་ལྟར་སྟོན་པའི་དྲང་དོན་གྱི་ལུང་ཡིན་པའི་ཕྱིར། འདིའི་མཚམས་སྦྱོར་དུ། འདི་ཡང་དགོངས་པ་ཅན་ཞེས་དང༌། རྩ་བར་དེ་ཡང་དྲང་དོན་ （ ༨༢ན ） ཉིད་ཅེས་ཡང་སྒྲ་འབྱུང་བས། ས་བཅུ་པ་ལ་སྙེག་དགོས་པས་སེམས་ཙམ་མོ་ཞེས་པའི་དངོས་ཟིན་གྱི་དོན་དེ་ལས་གཞན་པའི་དགོངས་པ་ཅན་དུ་ཞེས་དང༌། དངོས་ཟིན་གྱི་དོན་དེ་ལས་གཞན་དུ་དེ་ཁོ་ན་ཉིད་ལ་དྲངས་དགོས་པས་དྲང་དོན་ཉིད་ཅེས་སྦྱར་དགོས་ཀྱི། ས་བཅུ་པའི་མདོ་སྐབས་འདིའི་དྲང་དོན་ཡིན་ཞེས་སྦྱར་དུ་མི་རུང་ཏེ། འདིའི་སྐབས་ཀྱི་དྲང་དོན་ནི་སྒྲ་ཇི་བཞིན་ཡིན་མིན་ལ་བྱེད་དགོས་པའི་ཕྱིར་རོ། །གཉིས་པ་ནི་སླའོ། །གཉིས་པ་ལ་གཉིས། མཚམས་སྦྱར་བ་དང༌། དོན་བཤད་པའོ། །འདི་ལ་གཉིས། དྲང་དོན་དུ་ལུང་རིགས་ཀྱིས་གྲུབ་པར་བསྟན་པ་དང༌༑ དྲང་དོན་དུ་ལུང་རིགས་ཀྱི་འགྲུབ་ཚུལ་ལོ། །དང་པོ་ནི།

ལུང་དེ་ཆོས་ཅན། ཁྱོད་དྲང་དོན་གྱི་ལུང་ཡིན་ཏེ། དེ་ལྟར་ལུང་རིགས་ཀྱིས་གྲུབ་པའི་ཕྱིར། གཉིས་པ་ལ་གཉིས། ལུང་འདི་དང་ལུང་གཞན་ཡང་དྲང་དོན་དུ་ལང་གཤེགས་ཀྱིས་སྒྲུབ་པ་དང༌༑ ལུང་འདི་དང་ལུང་གཞན་ཡང་དྲང་དོན་དུ་རིགས་པས་སྒྲུབ་པའོ། །དང་པོ་ལ་གསུམ། མཚམས་སྦྱར་བ་དང༌། རྩ་བ་དང༌། འགྲེལ་པའོ། །གཉིས་པ་ནི། ལུང་དེ་ཆོས་ཅན་ཁྱོད་དང་རྣམ་རིག་པས་ངེས་དོན་དུ་སྟོན་པའི་ལུང་གཞན་ཡང་དྲང་དོན་དུ་ལུང་གིས་བསྟན་ཏེ། དེ་ལྟར་ལང་གཤེགས་ཉིད་ཀྱི་ལུང་གིས་བསྟན་པའི་ཕྱིར། གསུམ་པ་ལ་གཉིས། དྲང་དོན་དུ་གཏན་ལ་དབབ་བྱའི་དགོངས་འགྲེལ་གྱི་ལུང་དགོད་པ་དང༌། དྲང་དོན་དུ་གཏན་ལ་འབེབས་པའི་ལང་གཤེགས་ཀྱི་ལུང་དགོད་པའོ། །དེ་ལ་སྤྱིར་ལངྐར་གཤེགས་པ་ནས་བསྟན་པའི་ཚུལ་ནི་འདི་ཡིན་ཏེ། བཅོམ་ལྡན་འདས་ལ་བློ་གྲོས་ཆེན་པོས་དྲི་བ་བརྒྱ་རྩ་དྲིས་པའི་ལུང་ནི། རིགས་དང་རིགས་མེད་ཇི་ལྟར་ཅེས། །སེམས་ཙམ་དུ་ཡང་ཇི་ལྟར་འབྱུང༌། །མཚན་རྣམས་རྣམ་པར་འགོད་པ་དང༌། །བདག་མེད་པར་ཡང་ཇི་ལྟར་འགྱུར། །སེམས་ཅན་མ་མཆིས་ཇི་ལྟ་བུར། །ཀུན་རྫོབ་བཤད་པ་ཇི་ལྟ་བུར། །ཇི་ལྟར་རྟགས་དང་ཆད་པ་ཡི། །ལྟ་བ་རབ་ཏུ་འབྱུང་མི་འགྱུར། །ཇི་ལྟར་ཁྱོད་དང་མུ་སྟེགས་སུ། ། མཚན་ཉིད་རྣམས་ཀྱིས་འགལ་མི་འགྱུར། །སྡེ་པ་རྣམས་ཀྱང་ཇི་ལྟ་བུར། །མ་འོངས་དུས་ན་འབྱུང་བ་གསུངས། །ཇི་སླད་ཇི་ལྟར་སྟོང་པ་ཉིད། །ཇི་ལྟར་ཁྱོད་ཀྱི་སྐད་ཅིག་ （ ༨༢བ ） འཇིག །སྙིང་པོ་ཇི་ལྟར་འབྱུང་བ་ལགས། །ཞེས་སོགས་དྲིས་པའི་ལན་གྱི་སེམས་ཙམ་དང་བདག་མེད་པ་དང་ལྟ་བ་གཉིས་ཇི་ལྟར་མི་འབྱུང་བའི་ལན་རྣམས་རྣམ་རིག་གི་ཚུལ་ལ་བརྟེན་ནས་བཤད་དེ་མདོ་དེར་གཞན་ཡང་བློ་གྲོས་ཆེན་པོ་བྱང་ཆུབ་སེམས་དཔའ་ཆེན་པོ་རང་བཞིན་གསུམ་གྱི་མཚན་ཉིད་ལ་མཁས་པར་བྱའོ། །བློ་གྲོས་ཆེན་པོ་འདི་ལ་ཀུན་བཏགས་པའི་རང་བཞིན་ནི་མཚན་མའི་རྒྱུ་སྟེ། ཞེས་སོགས་ཀྱི་མཚན་ཉིད་གསུམ་རྒྱས་པར་གསུངས་ནས་དེའི་ཚེ་བཅོམ་ལྡན་འདས་ཀྱིས་ཚིགས་སུ་བཅད་པ་འདི་གསུངས་སོ།

།མིང་དང་མཚན་མ་ཀུན་རྟོགས་པ། །རང་བཞིན་གཉིས་ཀྱི་མཚན་ཉིད་དེ། །ཡང་དག་ཤེས་པ་དེ་བཞིན་ཉིད། །ཡོངས་སུ་གྲུབ་པའི་མཚན་ཉིད་དོ། །ཞེས་དང༌། གཞན་ཡང་བློ་གྲོས་ཆེན་པོ་བདག་མེད་པ་གཉིས་ཀྱི་མཚན་ཉིད་རབ་ཏུ་དབྱེ་བ་ལ་མཁས་པར་བྱའོ༑ ༑བློ་གྲོས་ཆེན་པོ་བདག་མེད་པ་གཉིས་ཀྱི་མཚན་ཉིད་གང་ཞེ་ན། ཞེས་གང་ཟག་གི་བདག་མེད་པ་དང་ཆོས་ཀྱི་བདག་མེད་པ་གཉིས་གསུངས་ནས། དེའི་རྗེས་སུ་བློ་གྲོས་ཆེན་པོ་དེ་ལ་ཁྱོད་དང་བྱང་ཆུབ་སེམས་དཔའ་གཞན་དག་གིས་ཀྱང་བསླབ་པར་བྱའོ། །ཞེས་གསུངས་པས་བདག་མེད་གཉིས་ཀྱང་རྣམ་རིག་པའི་ལུགས་ལྟར་བཤད་དོ། །ཡང་དེ་དག་གི་མཇུག་ཏུ་བཅོམ་ལྡན་འདས་ལ་བློ་གྲོས་ཆེན་པོས་མྱུར་དུ་འཚང་བརྒྱ་བ་ལ་སྒྲོ་སྐུར་གྱི་ལྟ་བ་དང་བྲལ་དགོས་པའི་སྒྲོ་སྐུར་གྱི་མཚན་ཉིད་དྲིས་པའི་ལན་དུ། སྒྲོ་འདོགས་པ་དང་སྐུར་བའི་དག །སེམས་ཙམ་ལ་ནི་ཡོད་མ་ཡིན། །ལུས་དང་ལོངས་སྤྱོད་གནས་ལྟ་བུའི། །སེམས་ནི་སུ་དག་མི་ཤེས་པ། །སྒྲོ་འདོགས་པ་དག་སྐུར་བ་ལ། །མི་མཁས་དེ་དག་རབ་ཏུ་སྤྱོད། ། ཅེས་གསུངས་ནས། དེའི་དོན་འཆད་པ་ན། མེད་པའི་མཚན་ཉིད་ལ་དང༌། མེད་པའི་ལྟ་བར་དང༌། མེད་པའི་རྒྱུར་དང༌། མེད་པའི་དངོས་པོར་སྒྲོ་འདོགས་པ་སྟེ་བཞིའོ། །སྐུར་བ་ནི་འདི་ལྟ་སྟེ་སྒྲོ་འདོགས་པའི་ལྟ་བ་ངན་པ་འདི་ཉིད་མི་དམིགས་པར་རབ་ཏུ་འབྱེད་པ་མེད་པའི་ཕྱིར་སྐུར་བར་འགྱུར་ཏེ། བློ་གྲོས་ཆེན་པོ་འདི་ནི་སྒྲོ་འདོགས་པ་དང༌། སྐུར་བའི་མཚན་ཉིད་དོ། །ཞེས་སྒྲོ་འདོགས་ཀྱིས་བཟུང་བ་ལྟར་མེད་པར་མ་ཤེས་པར་དེ་བཞིན་དུ་ཞེན་པས་སྐུར་འདེབས་སུ་འགྱུར་བར་བསྟན་ཏོ། །བཞི་པོ་ནི་ཕུང་སོགས་ （ ༨༣ན ） ཀྱི་རང་སྤྱིའི་མཚན་ཉིད་ལ་ལོག་པར་ཞེན་པ་དང༌། ཕུང་སོགས་ལ་བདག་དང་སེམས་ཅན་སོགས་སུ་རྟོག་པ་དང༌། རྣམ་ཤེས་མིག་བཞུགས་སྣང་བ་དྲན་པའི་རྒྱུ་ལས་སྐྱེ་བ་དང༌། ནམ་མཁའ་འགོག་པ་གཉིས་མྱང་འདས་རྣམས་དངོས་པོར་འཛིན་པ་ལ་བཤད་དོ། །དེ་ལྟར་ན་སྐུར་བ་ཐོན་ཏེ།

དོན་དུ་སྒྲོ་འདོགས་པས་སེམས་ཙམ་ལ་སྐུར་བར་འགྱུར་བའོ༑ ༑མདོ་སྡེའི་མཇུག་ཏུ་བློ་གྲོས་ཆེན་པོ་བྱིས་པ་རང་གི་སེམས་ཀྱི་སྣང་བ་ཙམ་དུ་མ་རྟོགས་པའི་བློ་ཅན་རྣམས་སྒྲོ་འདོགས་པ་དང་སྐུར་བས་རྣམ་པར་རྟོག་སྟེ། འཕགས་པ་རྣམས་ཀྱི་ནི་མ་ཡིན་ནོ། །འདི་ནི་བློ་གྲོས་ཆེན་པོ་དངོས་པོ་དང་དངོས་པོ་མེད་པ་རྣམ་པར་རྟོག་པས་སྒྲོ་འདོགས་པ་དང་སྐུར་བའི་མཚན་ཉིད་དོ། །དེ་བས་ན་བློ་གྲོས་ཆེན་པོ་སྒྲོ་འདོགས་དང་སྐུར་བའི་ལྟ་བ་དང་བྲལ་བར་བྱའོ། །བློ་གྲོས་ཆེན་པོ་གཞན་ཡང་བྱིས་པ་རྣམས་ནི་སེམས་དང་ཡིད་དང་ཡིད་ཀྱི་རྣམ་པར་ཤེས་པ་དང་ཆོས་ལྔ་དང་རང་བཞིན་དང་བདག་མེད་པ་གཉིས་ཀྱི་མཚན་ཉིད་ཁོང་དུ་ཆུད་པར་རྟོགས་པས་གཞན་ལ་ཕན་པའི་ཕྱིར་གཟུགས་དང་ཆ་བྱད་དུ་མ་འཛིན་པ་ཡིན་ནོ། །ཞེས་སོགས་གསུངས་ནས། དེ་ལྟ་བུའི་གང་ཟག་དེ། སངས་རྒྱས་ཀྱི་ཞིང་རྣམས་སུ་དེ་བཞིན་གཤེགས་པ་རྣམས་ལས་ཆོས་ཉན་ཏེ་སངས་རྒྱས་ཀྱི་གཟུགས་སུ་བྱས་ནས་ཉན་ཐོས་དང་བྱང་སེམས་ཀྱི་སྐོར་ནས་ཡོད་མེད་ཀྱི་ཕྱོགས་ལས་སྟོན་པའི་ཕྱིར་དུ་རང་གི་སེམས་ལ་སྣང་བ་ཙམ་ལ་འཇུག་པས་ཕྱི་རོལ་གྱི་དངོས་པོ་མེད་པར་སྟོན་པར་བྱེད་དོ། །དེ་ནས་དེའི་ཚེ་བཅོམ་ལྡན་འདས་ཀྱིས་ཚིགས་སུ་བཅད་པ་དེ་གསུངས་སོ། །གང་ཚེ་འཇིག་རྟེན་སེམས་ཙམ་དུ། །རྒྱལ་བའི་སྲས་ཀྱི་རབ་མཐོང་བ། །དེ་ཚེ་ཚོགས་སུ་གྱུར་པའི་སྐུ། །གཟས་ཤིང་བྱེད་པ་ཀུན་སྤངས་པ། །སྟོབས་དང་མངོན་ཤེས་དབང་ལྡན་པ། །དེ་དག་གིས་ནི་ཐོབ་པར་འགྱུར། །དེ་ནས་བཅོམ་ལྡན་འདས་ལ་བྱང་ཆུབ་སེམས་དཔའ་དང་བློ་གྲོས་ཆེན་པོས་གསོལ་བ་བཏབ་པ། བཅོམ་ལྡན་འདས་སྟོང་པ་ཉིད་དང༌། མི་སྐྱེ་བ་དང༌༑ མི་གཉིས་པ་དང༌། རང་བཞིན་མ་མཆིས་པའི་མཚན་ཉིད་རྟོགས་པ་ཅི་ལྟ་བུས་བདག་དང་བྱང་ཆུབ་སེམས་དཔའ་གཞན་རྣམས་ཀྱང་མཆིས་པ་དང་མ་མཆིས་པར་རྣམ་ （ ༨༣བ ） པར་རྟོག་པ་ཡོངས་སུ་སྤངས་ཏེ། མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་འཚང་རྒྱ་བར་འགྱུར་བའི་ཆོས་ཐམས་ཅད་ཀྱི་སྟོང་པ་ཉིད་དང༌།

མི་སྐྱེ་བ་དང༌། མི་གཉིས་པ་དང༌། རང་བཞིན་མ་མཆིས་པའི་མཚན་ཉིད་བདག་ལ་བཤད་དུ་གསོལ་ཅེས་ཏེ། སྒྲིབ་གཉིས་ཀྱི་རྣམ་པར་དག་པར་འགྱུར་བའི་རྣམ་དག་གི་དམིགས་པ་དྲིས་པའོ། །དེའི་ལན་དུ་སྟོང་པ་ཉིད་བདུན་དུ་ཕྱེ་ནས་གསུངས་ཏེ། མཚན་ཉིད་སྟོང་པ་ཉིད་དང༌། དངོས་པོའི་རང་བཞིན་དང༌། སྲིད་པ་དང༌། མི་སྲིད་པ་དང༌། ཆོས་ཐམས་ཅད་བརྗོད་དུ་མེད་པ་དང༌། དོན་དམ་པ་འཕགས་པའི་ཡེ་ཤེས་སྟོང་པ་ཆེན་པོ་དང༌། གཅིག་གིས་གཅིག་སྟོང་པ་ཉིད་དང་བདུན་ནོ། །དང་པོ་ནི། ཆོས་ཐམས་ཅད་ལྟོས་པ་རང་སྤྱིའི་མཚན་ཉིད་ཀྱིས་སྟོང་པའོ། །གཉིས་པ་ནི་རང་དང་རང་བཞིན་གྱིས་དངོས་པོ་མི་སྐྱེ་བས་དངོས་པོའི་རང་བཞིན་གྱིས་སྟོང་པའོ། །གསུམ་པ་ནི་བདག་མེད་པའི་ཕུང་པོ་རྣམས་ལ་སོགས་ལས་སྐྱེ་བས་སྲིད་པའི་སྟོང་པའོ། །བཞི་པ་ནི་ཕུང་པོ་རྣམས་ལ་སྔོན་མྱ་ངན་ལས་འདས་པ་མི་སྲིད་པས་མི་སྲིད་པའི་སྟོང་པའོ། །ལྔ་པ་ནི་ཆོས་རྣམས་ཀུན་བཏགས་ཀྱི་རང་བཞིན་དུ་བརྗོད་དུ་མེད་པས་བརྗོད་དུ་མེད་པའི་སྟོང་པའོ། །དྲུག་པ་ནི་འཕགས་པའི་ཡེ་ཤེས་ཁོང་དུ་ཆུད་པའི་ལྟ་བ་དང་ཉེས་པའི་བག་ཆགས་ཐམས་ཅད་ཀྱི་སྟོང་པས་དོན་དམ་པ་འཕགས་པའི་ཡེ་ཤེས་ཆེན་པོ་ཉིད་དོ། །བདུན་པ་ནི་མྲི་ག་རའི་ཁང་པ་ན་གླང་པོ་དང་བ་གླང་ལུག་ལ་སོགས་པ་མེད་ཀྱང་དགེ་སློང་སོགས་ཀྱིས་མི་སྟོང་ངོ༌། །དེ་བཞིན་དུ་ཆོས་རྣམས་ཀྱི་རང་སྤྱིའི་མཚན་ཉིད་གཅིག་ལ་གཅིག་མེད་དེ། དེའི་ཕྱིར་གཅིག་གི་གཅིག་སྟོང་པ་ཞེས་བྱའོ། །ཞེས་དང༌། གཅིག་གི་གཅིག་སྟོང་པ་ཉིད་ནི་ཀུན་གྱི་ཐ་ཤལ་ཏེ། དེ་ནི་ཁྱོད་ཀྱིས་ཡོངས་སུ་སྤང་བར་བྱའོ། །ཞེས་དང༌། དེ་ནས་མི་སྐྱེ་བ་སོགས་བཤད་ནས། དེ་ནས་བློ་གྲོས་ཆེན་པོ་སྟོང་པ་ཉིད་དང༌། མི་སྐྱེ་བ་དང༌། མི་གཉིས་པ་དང༌། རང་བཞིན་མེད་པའི་མཚན་ཉིད་ལ་བརྩོན་པར་བྱའོ། །དེ་ནས་དེའི་ཚེ་བཅོམ་ལྡན་འདས་ཀྱི་ཚིགས་སུ་བཅད་པའི་འདི་དག་གསུངས་སོ། །འཁོར་བ་རྨི་ལམ་སྒྱུ་འདྲ་དང༌།

།

（ ༨༤ན ） རྟག་དང་ཆད་པ་སྤངས་པ་ཡི། །རྟག་ཏུ་སྟོང་པ་ཉིད་བཤད་ཀྱང༌། །ལས་ནི་རྣམ་པར་མི་འཇིག་གོ །མྱ་ངན་འདས་དང་ནམ་མཁའ་དང༌། །འགོག་པ་གཉིས་པོ་ཉིད་ཀྱང་སྟེ། མ་བྱས་པར་ནི་བྱིས་པས་རྟོག ། འཕགས་པས་ཡོད་མེད་སྤངས་ཕྱིར་རོ། །དེ་ནས་ཡང་བཅོམ་ལྡན་འདས་ཀྱི་བྱང་ཆུབ་སེམས་དཔའ་བློ་གྲོས་ཆེན་པོ་ལ་འདི་སྐད་ཅེས་བཀའ་བསྩལ་ཏོ། །བློ་གྲོས་ཆེན་པོ་སྟོང་པ་ཉིད་དང༌། མི་སྐྱེ་བ་དང༌། མི་གཉིས་པ་དང༌། རང་བཞིན་མེད་པའི་མཚན་ཉིད་སངས་རྒྱས་ཐམས་ཅད་ཀྱི་མདོ་སྡེའི་ནང་དུ་ཆུད་པ་འདི་ནི་མདོ་སྡེ་གང་དུའང་རུང་ཏེ། དེ་དག་ཏུ་དོན་འདི་ཉིད་ཁོང་དུ་ཆུད་པར་བྱའོ། །བློ་གྲོས་ཆེན་པོ་མདོ་སྡེ་དེ་ནི་སེམས་ཅན་གྱི་བསམ་པ་ཇི་ལྟ་བ་བཞིན་དུ་བསྟན་པ་དོན་ལ་འཁྲུལ་བ་ཡིན་ཏེ། དེ་ནི་ཁོ་ན་རྣམ་པར་གཞག་པའི་གཏམ་མ་ཡིན་ནོ། །བློ་གྲོས་ཆེན་པོ་འདི་ལྟརསྟེ། དཔེར་ན་སྨིག་རྒྱུ་ནི་རི་དྭགས་སླུ་བ་ཡིན་ཏེ། ཆུའི་དངོས་པོ་མངོན་པར་ཞེན་པས་མངོན་པར་ཞེན་པར་བྱེད་དེ། དེ་ལ་ཆུ་མེད་དོ། །བློ་གྲོས་ཆེན་པོ་དེ་བཞིན་དུ་མདོ་སྡེ་བསྟན་པའི་ཆོས་རྣམས་ཀྱང་བྱིས་པ་རྣམས་ཀྱི་རང་གི་རྣམ་པར་རྟོག་པ་མགུ་བར་བྱ་བ་ཡིན་ཏེ། དེ་ནི་འཕགས་པའི་ཡེ་ཤེས་རྣམ་པར་དགོད་པའི་གཏམ་ནི་མ་ཡིན་ནོ། །དེ་བས་ན་བློ་གྲོས་ཆེན་པོ་ཁྱོད་ཀྱིས་དོན་གྱི་རྗེས་སུ་འབྲང་བར་བྱའི། བསྟན་པ་བརྗོད་པ་ལ་ཆགས་པར་མི་བྱའོ། །དེ་ནས་བྱང་ཆུབ་སེམས་དཔའ་བློ་གྲོས་ཆེན་པོས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་ཀྱིས་མདོ་བརྗོད་པ་ལས་དེ་བཞིན་གཤེགས་པའི་སྙིང་པོ་གསུངས་པ་དེ། ཞེས་སོགས་གསུངས་སོ། །ལང་གཤེགས་དྲངས་པ་ལ་ལར་བཅོམ་ལྡན་འདས་ཀྱིས་མདོ་གཞན་དུ་བརྗོད་པ་ལས་ཞེས་འབྱུང་ཞིང༌། ནག་ཚོས༑ མདོ་གཞན་ལས་ཀྱང་ཞེས་འབྱུང་ངོ༌། །དེ་ནས་གོང་དུ་སེམས་ཙམ་དུའང་ཇི་ལྟར་འགྱུར། །ཞེས་པའི་དྲིས་ལན་དུ་ཐམས་ཅད་ཀུན་གཞིའི་སྣང་བ་ཙམ་དུ་བཤད་ནས། དེའི་མཇུག་ཐོགས་སུ།

ཇི་ལྟར་སྒྱུ་མ་སྣ་ཚོགས་དག །སྣང་ཡང་ཡོད་པ་མ་ཡིན་ཏེ། །དེ་བཞིན་བཤད་པས་སྣ་ཚོགས་ཀྱང༌། །བཤད་པ་རྣམ་པར་འཁྲུལ་བ་ཡིན། །གཞན་ལ་གང་ཞིག་བསྟན་པ་དེ། །གཞན་ལ་བཤད་པར་མི་ （ ༨༤བ ） བྱ་སྟེ། །ཇི་ལྟར་ནད་པ་སོ་སོ་ལ། །སྨན་པ་སྨན་རྣམས་གཏོང་བ་ལྟར། ། སངས་རྒྱས་དེ་བཞིན་སེམས་ཅན་ལ། །སེམས་ཙམ་དུ་ཡང་རབ་ཏུ་གསུངས། ། ཞེས་གསུངས་སོ། །དེའི་འོག་ཏུ། ཇི་སླད་ཇི་ལྟར་སྟོང་པ་ཉིད། །ཅེས་དྲིས་བའི་ལན་དུ། སྟོང་ཉིད་བདུན་དུ་ཕྱེ་ནས་གཅིག་ལ་གཅིག་མེད་པ་ཐ་ཤལ་དུ་བཤད་པ་སྟེ༑ མདོར་ན་སོ་སོ་རང་རིག་ཡེ་ཤེས་ཀྱི་སྤྱོད་ཡུལ་རྣམ་དག་གི་དམིགས་པ་དྲིས་པའི་ལན་དུ། རྣམ་རིག་ཙམ་དང་ངོ་བོ་ཉིད་མེད་པ་གཉིས་བཤད་ནས། སྔ་མ་ཐ་ཤལ་དུ་བཤད་པའི་མཇུག་ཏུ། བློ་གྲོས་ཆེན་པོ་མདོ་དེ་ནི་ཞེས་པ་འདི་འབྱུང་བས་དེ་ལ་རིགས་པའི་ཚུལ་ནི། འཚང་རྒྱ་བ་ལ་ངོ་བོ་ཉིད་མེད་པར་སྒོམ་དགོས་ཀྱི་རྣམ་རིག་ཙམ་གཅིག་ལ་གཅིག་མེད་པ་ནི་ཐ་ཤལ་ཡིན་ན་འོ་ན་གོང་དུ་རྣམ་རིག་ཙམ་སྒོམ་པས་འཚང་རྒྱ་ཞེས་པ་ཇི་ལྟར་སྙམ་པ་ལ། རྣམ་རིག་ཙམ་སྒོམ་པས་འཚང་རྒྱ་བར་འགྱུར་བར་སྟོན་པའི་མདོ་དེ་ནི་སེམས་ཅན་བསམ་པ་བཞིན་དུ་བསྟན་པའི་དྲང་དོན་ཡིན་ཅེས་པ་སྟེ། གོང་དུ། སེམས་ཙམ་བཤད་པའི་མཇུག་ཏུ། ཇི་ལྟར་ནད་པ་སོ་སོ་ལ། །ཞེས་པ་དང་དོན་གཅིག་ཏུ་སྣང་ངོ༌། །སྙིང་པོ་དྲང་དོན་དུ་སྟོན་པའི་མདོ་འདི་ནི། གོང་དུ། སྙིང་པོ་ཇི་ལྟར་འབྱུང་བ་ལགས། ཞེས་པའི་ལན་དུ་གསུངས་པ་ཡིན་ལ། སྙིང་པོ་བསྟན་པ་ཡང་མདོ་གཞན་དུ་བསྟན་པ་ལ་རྩོད་ཀྱི། མདོ་འདིར་བསྟན་པའམ། མདོ་གཞན་གྱི་ཡིན་ཀྱང་འདིར་སྔར་དྲངས་པ་ཡིན་ན་མདོ་དེ་ནི་ཞེས་སྙོག་རིགས་ཀྱང་དེའང་མིན་པས་སྙིང་པོའི་མདོ་ལས་སྙོག་པས་ཅུང་མི་བདེའམ་སྙམ་མོ། །དེས་ན་གོང་དུ་བཤད་པའི་རྣམ་དག་གི་དམིགས་པ་སྟོན་པའི་མདོ་གཉིས་གང་རུང་ལ་སྙོག་ལ། དེའང་དེ་མ་ཐག་པའི་བདེན་སྟོང་སྟོན་པའི་མདོ་ལ་སྙོག་ན་མདོ་འདི་ནི་ཞེས་པའི་ཉེ་ཚིག་རིགས་ཤིང༌།

སྟོང་ཉིད་དོན་ཅན་ངེས་དོན་ཤེས་པར་གྱིས། །ཞེས་པ་དང་ཡང་དངོས་སུ་འགལ་བར་འགྱུར་བས་རྣམ་རིག་སྟོན་པའི་མདོ་དེར་སྙོག་གོ །མདོ་དེ་ནི་ཞེས་པའི་རིང་ཚིག་དང་ཡང་འབྱོར་ཤིང་སྐབས་དོན་ཡང་འགྲིག་པར་སྣང་ངོ༌། །འོ་ན་བདེན་སྟོང་དུ་རིགས་ན་མདོ་གཞན་དུ་བདེ་བར་གཤེགས་པའི་སྙིང་པོ་བདེན་གྲུབ་ཡོད་པར་སྟོན་པ་ཇི་ལྟ་བུ། སྟོན་ཚུལ་དེ་མུ་སྟེགས་ཀྱི་བདག་ （ ༨༥ན ） དང་མཚུངས་སོ་ཞེས་པ་ལ། དེ་ལྟར་སྙིང་པོ་སྟོན་པའི་མདོ་ནི་སྒྲ་ཇི་བཞིན་པ་མིན་ནོ། །ཞེས་གསུངས་པ་ཡིན་ནོ༑ ༑དེས་ན་འགྲེལ་པ་ལ་གཉིས་སུ་ཕྱེ་བའི་དང་པོ་དྲང་དོན་དུ་གཏན་ལ་དབབ་བྱའི་དགོངས་འགྲེལ་གྱི་ལུང་དགོད་པ་ལ། ངོ་བོ་ཉིད་གསུམ་ལ་ཡོད་མེད་ཀྱི་ཁྱད་པར་ཕྱེ་བའི་ལུང་དང༌། ཀུན་གཞི་སྟོན་པའི་ལུང་གཉིས་དངོས་སུ་བཀོད་ལ། སོགས་སྒྲས་ཐེག་གསུམ་བཤད་པ་སྡུད་དོ། །ཕྱི་དོན་མེད་པ་ནི་བཏགས་པ་མེད་པ་ཉིད་དང༌། །ཞེས་པས་བསྟན་ལ། མདོའི་མཚན་གཞི་ནི་ཐེག་བསྡུས་སུ་དྲངས་པའི་དགོངས་འགྲེལ་གྱི་མདོ། བཅོལ་ལྡན་འདས་ཏིང་ངེ་འཛིན་གྱི་སྤྱོད་ཡུལ་གྱི་གཟུགས་བརྙན་དེ་ཅི། སེམས་ལས་ཐ་དད་པ་ཞེས་བགྱིའམ། ཞེས་སོགས་དེ་ཡིན་ནོ། །དེ་དྲང་དོན་དུ་བཀྲལ་བས་ཡོངས་གྲུབ་ཡོད་པར་བཤད་པའང་དྲང་དོན་དུ་གྲུབ་ཅིང༌། ཇི་ལྟར་ནད་པ། །ཞེས་སོགས་ཀྱི་མདོས་ཀྱང་རིམ་པ་ཇི་ལྟ་བར་དྲང་དོན་དུ་འགྲེལ་པར་འགྲིག་གོ །གཞན་དབང་ཡོད་པའང་མདོ་དེ་ཉིད་ཀྱིས་དྲང་དོན་དུ་གྲུབ་སྟེ། སེམས་ཙམ་དུ་ནི་ངས་བཤད་དོ། །ཞེས་པའི་སེམས་ཙམ་ནི་གཉིས་སྟོང་གི་སེམས་བདེན་པ་ལ་བྱེད་པའི་ཕྱིར་རོ། །སྟོང་པ་ཉིད་དང་ཞེས་སོགས་ནི་སྙིང་པོ་དྲང་དོན་དུ་སྟོན་པའི་ལུང་གི་མཇུག་ཡིན་ནོ། །གཉིས་པ་དྲང་དོན་དུ་གཏན་ལ་འབེབས་པའི་ལང་གཤེགས་ཀྱི་ལུང་དགོད་པ་ནི། ཐེག་གསུམ་གྱི་མདོ་དྲང་དོན་ཡིན་པ་ནི། མདོ་བཏུས་སུ། པད་དཀར༑ བདེན་པ་པོའི་ལེའུ། ཤེར་ཕྱིན། འདུས་པ་ཆེན་པོའི་ལེའུ། གཟུངས་རྒྱལ༑ ཕྱིར་མི་ལྡོག་འཁོར་ལོ།

དཔལ་ཕྲེང་སེང་གེའྀ་སྒྲ་རྣམས་ཀྱིས་བསྒྲུབས་ལ། ལང་གཤེགས་ཀྱི་མདོ་ནི། ཉན་ཐོས་དང་རང་སངས་རྒྱས་རྣམས་བག་ཆགས་ཀྱི་ཉེས་པ་དང་ཏིང་ངེ་འཛིན་གྱིས་མྱོང་བ་མེད་པར་གྱུར་ནས་ཟག་པ་མེད་པའི་དབྱིངས་ལས་སླར་སད་དེ། ཡང་འཇིག་རྟེན་གྱི་དང་འཇིག་རྟེན་ལས་འདས་པ་ཟག་པ་མེད་པའི་དམིགས་སུ་གཏོགས་པའི་ཚོགས་རྣམས་ཡོངས་སུ་བསྐངས་ནས་ཆོས་ཀྱི་སྐུ་བསམ་གྱི་མི་ཁྱབ་པ་ལ་དབང་བྱེད་པ་རབ་ཏུ་འཐོབ་པར་འགྱུར་རོ། ། ཞེས་གསུངས་སོ། །ཞེས་པའོ། །ཀུན་བཏགས་ནི་དགོངས་འགྲེལ་དུ་ངོ་བོ་དང་ཁྱད་པར་ལ་བཏགས་པའི་ཀུན་བཏགས་ལ་མཛད་ན་ （ ༨༥བ ） དེ་རང་གི་མཚན་ཉིད་ཀྱིས་མེད་པ་ལ་བཏགས་པ་མེད་པ་ཞེས་གསུངས་ཀྱང་ངོ་བོ་དང་ཁྱད་པར་དུ་བཏགས་པའི་ཀུན་བཏགས་རང་མཚན་གྱིས་མེད་པ་སྒྲ་ཇི་བཞིན་པ་མིན་པའི་དྲང་དོན་དུ་བཀྲལ་ན་ཀུན་བཏགས་དེ་རང་མཚན་གྱིས་གྲུབ་པར་ཡང་ཁས་བླང་དགོས་པར་འགྱུར་རོ། །འདིར་ནི་ཕྱི་དོན་ལ་ཀུན་བཏགས་སུ་གསལ་ཤིང་དགོངས་འགྲེལ་གྱི་ལུགས་དེ་ལ་ཟུར་དུ་དཔྱད་དེ་དྲང་ངེས་རྣམ་འབྱེད་དུ་ཀུན་བཏགས་ཕྱི་དོན་ལ་གསལ་བར་བཤད་ཡོད་དོ། །ཇི་ལྟར་ཅེས་སོགས་ནི་སླའོ། །འདིར་བཏགས་པ་མེད་པ་ཉིད་ཅེས་པ་དོན་མེད་པ་ལ་བཤད་ན། ངོ་བོ་ཉིད་གཉིས་དྲང་དོན་དུ་གྲུབ་ཅིང༌། གཞན་དུ་འདི་ལ་དྲང་དོན་དུ་འཆད་བྱེད་མེད་པ་དང༌། སེམས་ཙམ་དུ་ནི་ངས་བཤད་དོ་ཞེས་པའི་བཤད་བྱ་མ་བཀོད་པར་འགྱུར་རོ། །སྙིང་པོའི་ལུང་དོན་ལ། བཅོམ་ལྡན་འདས་ཀྱིས་མདོ་གཞན་ལས་སྙིང་པོ་གསུངས་པ་དེ་ཁྱད་གཞི་གདོད་མ་ནས་རྣམ་པར་དག་པ། ཁྱད་ཆོས་མཚན་དཔེ་སེམས་ཅན་གྱི་ལུས་ཀྱི་ནང་ན་ཡོད་པ་རིན་པོ་ཆེ་གོས་དྲི་མ་ཅན་གྱི་བཏུམས་པ་ལྟར་ཕུང་ཁམས་སོགས་ཉོན་མོངས་པ་ཅན་དུ་གྱུར་པས་བཏུམས་པ་རྟག་བརྟན་ཐེར་ཟུག་ཞིག་ཡོད་པར་བརྗོད་ན་སྟེ་དེའི་ཕྱིར། ཁྱད་ཆོས་མུ་སྟེགས་ཀྱིས་བཏགས་པ་ལྟར་གྱི་བདག་ཁས་བླངས་པར་འགྱུར་རོ། ཁྱབ་སྟེ། མུ་སྟེགས་ཀྱང་བདག་རྟག་དངོས་ལུས་ལ་ཡོད་པར་ཁས་ལེན་པའི་ཕྱིར་རོ།

།ཞེས་ཞུས་སོ། །ལན་ནི། བློ་གྲོས་ཆེན་པོ་མ་འོངས་པ་དང༌། ཞེས་སོགས་བླངས་ཏེ། མ་འོངས་པ་དང་ད་ལྟར་བྱུང་བའི་བྱང་སེམས་ཀྱིས་ཕུང་པོ་ལས་དོན་གཞན་པའི་བདག་བཞག་གོ་སྙམ་དུ་བཟུང་དུ་མ་རུང་ཏེ། མདོ་དེས་མུ་སྟེགས་ཀྱི་བདག་དང་འདྲ་བའི་བདག་མ་བསྟན་པའི་ཕྱིར་ཏེ། མདོ་དེས་དགོངས་གཞི་སྟོང་ཉིད་ལ་དགོངས་ནས་བྱིས་པ་བདག་མེད་པའི་འཇིགས་པས་སྐྲག་པ་འགའ་ཞིག་གི་སྐྲག་པ་སྤང་བའི་དོན་དུ། དངོས་སུ་སྙིང་པོ་བསྟན་པའི་སྒོ་ནས་མི་རྟོག་ཡེ་ཤེས་ཀྱི་ཡུལ་གྱི་བདག་མེད་པ་ལ་འདྲེན་པར་བྱེད་པའི་ཕྱིར། ནག་ཚོས། སྤྱོད་ཡུལ་དུ་གྱུར་པ་བདག་མེད་པ་དེ་ཉིད་དེ་བཞིན་གཤེགས་པའི་སྙིང་པོ་བསྟན་པའི་སྒོ་ནས། ཞེས་འབྱུང་ངོ༌། །དེ་ཉིད་དཔེ་དང་སྦྱར་ནས་རྒྱས་པར་ཕྱེ་བ་ནི། དཔེར་ （ ༨༦ན ） ན་རྫ་མཁན་གྱི་འཇིམ་གོང་གཅིག་ལ་ཐབས་སྣ་ཚོགས་ཀྱིས་སྣོད་སྣ་ཚོགས་བྱེད་དོ། །དེ་བཞིན་དུ་ཕུང་སོགས་ཀྱི་ཆོས་ལ་བདག་མེད་པ་རྟོག་པས་བཏགས་པ་ལྟར་གྱི་མཚན་མ་དང་བྲལ་བ་དེ་ཉིད་ཐབས་ལ་མཁས་པའི་སྦྱོར་བ་སྣ་ཚོགས་ཀྱིས་སྙིང་པོར་སྟོན་ནམ་བདག་མེད་པར་སྟོན་ཀྱང་རུང་སྟེ་སྟོན་བྱེད་ཀྱི་ཚིག་དང་ཡི་གེ་མི་འདྲ་བ་སྣ་ཚོགས་བྱེད་དོ། །དེ་ལྟར་དགོངས་གཞི་སྟོང་ཉིད་ལ་དགོངས་ནས་གསུངས་པ་འདིའི་ཕྱིར་སྙིང་པོ་བསྟན་པས་ནི་མུ་སྟེགས་ཀྱི་བདག་དང་འདྲ་བས་བདག་བསྟན་པ་མ་ཡིན་ནོ། ། དེའི་ཕྱིར་བྱང་ཆུབ་སེམས་དཔའ་རྣམས་བདག་བསྟན་སྙམ་དུ་བཟུང་བར་མི་བྱའོ་ཞེས་སྦྱར་རོ། །ནག་ཚོས། ཆོས་བདག་མེད་པ་དེ་ཉིད་ཐབས་ལ་མཁས་པའི་སྦྱོར་བ་སྣ་ཚོགས་ཀྱིས། ཞེས་པ་བདེའོ། །འདིའི་མཇུག་ཏུ་ནག་ཚོས། བློ་གྲོས་ཆེན་པོ་དེ་ལྟར་ན་དེ་བཞིན་གཤེགས་པས་རྣམ་པར་རྟོག་པའི་མཚན་མ་ཐམས་ཅད་ལས་འདས་པ་ཆོས་བདག་མེད་པ་དེ་ཉིད་བདག་ཏུ་ལྟ་བ་ལ་མངོན་པར་ཞེན་པའི་མུ་སྟེགས་བྱེད་རྣམས་གཞུག་པར་བྱ་བའི་ཕྱིར། དེ་བཞིན་གཤེགས་པའི་སྙིང་པོ་བསྟན་པས་སྟོན་པ་ནི་ཅི་ནས་ཀྱང་ཡང་དག་མ་ཡིན་པའི་བདག་ཏུ་ལྟ་བར་ལྟུང་བའི་བསམ་པ་ཅན་འདི་དག་རྣམ་པར་ཐར་པ་གསུམ་གྱི་སྤྱོད་ཡུལ་ལ་འཇུག་ཅིང་མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་མངོན་པར་རྫོགས་འཚང་རྒྱ་བར་བྱའོ་སྙམ་དུ་དགོངས་པ་ཡིན་ནོ།

།ཞེས་པ་བདེ་བས། དོན་ནི། དེས་ན་བདག་མེད་པ་དེ་ཉིད་ལ་བདག་ཏུ་ཞེན་པའི་མུ་སྟེགས་ཅན་དྲང་བའི་ཕྱིར་ཏུ་སྙིང་པོའི་མིང་གི་སྒོ་ནས་བསྟན་པ་ནི། བདག་ཏུ་སྨྲ་བ་དེ་དག་ཅི་ནས་ཀྱང་རྣམ་པར་ཐར་པ་གསུམ་ལ་མངོན་སུམ་དུ་ཞུགས་ནས་མྱུར་དུ་འཚང་རྒྱ་བར་བྱའོ་སྙམ་དུ་དགོངས་པ་ཡིན་ནོ། །འགྱུར་འདིའི་སྙིང་པོ་བསྟན་པས་སྙིང་པོ་བསྟན་ཏེ། ཞེས་པ་དང༌། ཇི་ལྟར་འགྱུར་ཏེ་ཞེས་པ་མི་བདེའོ། །འདི་ལྟར་སྦྱོར་ན། དངོས་སུ་སྙིང་པོ་བསྟན་པས་དོན་གྱི་སྙིང་པོར་དགོངས་གཞི་བདག་མེད་པ་སྟོན་ཏེ། དེ་ལྟར་མ་བསྟན་ན་གང་ཟག་དེ་འདྲ་དེ་དག་ཇི་ལྟར་འཚང་རྒྱ་སྟེ་རྒྱ་བར་མི་འགྱུར་ཞེས་སྦྱར་རོ༑ ༑ལང་གཤེགས་ད་ལྟ་འགྱུར་བ་འདི་ན་འདི་ལྟར་སྣང་སྟེ། ཇི་ལྟར་འགྱུར་ཞེས་ཏེ། བློ་གྲོས་ཆེན་པོ་དེའི་དོན་དུ་དེ་བཞིན་གཤེགས་པ་དགྲ་བཅོམ་ （ ༨༦བ ） པ་ཡང་དག་པར་རྫོགས་པའི་སངས་རྒྱས་དེ་བཞིན་གཤེགས་པའི་སྙིང་པོ་སྟོན་པར་མཛད་དོ། །དེ་ལྟ་བས་ན་འདི་ནི་མུ་སྟེགས་བྱེད་བདག་ཏུ་སྨྲ་བ་དང་མཚུངས་པ་མ་ཡིན་ནོ། །བློ་གྲོས་ཆེན་པོ་དེ་ལྟ་བས་ན་མུ་སྟེགས་བྱེད་ཀྱི་ལྟ་བ་རྣམ་པར་བཟློག་པའི་ཕྱིར་དེ་བཞིན་གཤེགས་པའི་སྙིང་པོ་བདག་མེད་པའི་རྗེས་སུ་འཇུག་པར་བྱའོ། །འདི་ལྟ་སྟེ་ཆོས་ཐམས་ཅད་སྟོང་པ་འདི་དང༌། སྐྱེ་བ་མེད་པ་དང༌། གཉིས་མ་ཡིན་པ་དང༌། རང་བཞིན་མེད་པར་བསྟན་པ་འདི་ནི་བྱང་ཆུབ་སེམས་དཔའ་རྣམས་ཀྱི་གྲུབ་མཐའ་བླ་ན་མེད་པའོ། །ཆོས་ཟབ་མོ་བསྟན་པ་འདི་ཡོངས་སུ་བཟུང་བས་ཐེག་པ་ཆེན་པོའི་མདོ་སྡེ་ཐམས་ཅད་ཡོངས་སུ་བཟུང་བ་ཡིན་ནོ།། འདི་ལྟར་ཆོས་ཟབ་མོ་བསྟན་པ་འདི་ནི་མདོ་སྡེ་ཐམས་ཅད་ཀྱི་ནང་དུ་འདུས་སོ། ། ཞེས་གསུངས་སོ། །ཡང་བཅོམ་ལྡན་འདས་ཀྱི་བཀའ་བསྩལ་པ། བློ་གྲོས་ཆེན་པོ་སྟོང་པ་ཉིད་དང༌། སྐྱེ་བ་མེད་པ་དང༌། གཉིས་མ་ཡིན་པ་དང་རང་བཞིན་མེད་པའི་མཚན་ཉིད་ནི་སངས་རྒྱས་ཐམས་ཅད་ཀྱི་མདོ་སྡེའི་ནང་དུ་འདུས་སོ་ཞེས་གསུངས་སོ།

།འཇུག་འགྲེལ་འདིར་དྲངས་པར། ཅི་ལྟར་འགྱུར་ཞེས་ཏེ། ཞེས་པ་ཡན་ལས་མེད། ལང་གཤེགས་ད་ལྟ་འགྱུར་བ་འདི་ན། བདག་མེད་པའི་རྗེས་སུ་འཇུག་པར་བྱའོ། །ཞེས་ཡན་ལས་མེད། མདོ་ཀུན་ལས་བཏུས་པ་ལས་དྲངས་པ་ན་དེ་མན་ཆད་དེ་ཡང་ཡོད་དོ། །བློ་གྲོས་ཆེན་པོ་དེའི་དོན་དུ་ཞེས་སོགས་ཀྱི་དོན་ནི༑ དེས་ན་གང་ཟག་དེ་འདྲ་དེ་དག་མྱུར་དུ་འཚང་རྒྱ་བར་བྱ་བ་དེའི་དོན་དུ་དངོས་སུ་སྟོང་ཉིད་མི་སྟོན་པར་སྙིང་པོ་ཞེས་སྟོན་པར་མཛད་དོ། །སྟོན་ཚུལ་དོན་མུ་སྟེགས་ཀྱི་བདག་སྟོན་པ་དང་མི་འདྲའོ། །དེས་ན་ལྟ་ངན་བཟློག་པའི་ཕྱིར་སྙིང་པོའི་མིང་གི་སྒྲས་བདག་མེད་པ་བསྟན་པའི་རྗེས་སུ་འཇུག་པར་བྱའོ། །བདག་བསྟན་སྙམ་དུ་འཇུག་པར་མི་བྱའོ། །ཞེས་པའོ། །སྙིང་པོ་དྲང་དོན་སྟོན་པའི་ལུང་ནི༑ བདག་མེད་པའི་རྗེས་སུ་འཇུག་པར་བྱའོ་ཞེས་པ་ཡན་ཆད་ཡིན་ནོ། །དེ་མན་ཆད་ནི་གང་ལ་དྲངས་པའི་བདག་མེད་བསྟན་པའི་ཕན་ཡོན་འཆད་ལ། དེ་དག་གིས་ནི་གཞན་དབང་ཡོད་པར་བཤད་པའང་དྲང་དོན་དུ་བསྟན་ཏོ། །ནག་ཚོས་ངོ་བོ་ཉིད་མེད་པའི་མཚན་ཉིད་ཅན་ཏེ། སངས་རྒྱས་ཐམས་ཅད་ཀྱིས་མདོ་ཐམས་ （ ༨༧ན ） ཅད་དུ་བསྟན་ཏོ། །ཞེས་གསུངས་པ་བདེའོ། །གང་ཟག་དེ་དག་ལྟ་ངན་ལས་བཟློག་ནས་ཡང་དག་པའི་ལྟ་བ་ལ་དྲང་བའི་ཚུལ་ནི། ཀུན་གཞི་ཡོད་ཅིང་གང་ཟག་ཉིད་ཡོད་ལ། །ཞེས་སོགས་སུ་བཤད་པ་ལྟར་རོ། །འོ་ན་སྙིང་པོ་དྲང་དོན་དུ་བསྟན་པས་ཀུན་གཞི་དྲང་དྲོན་དུ་ཇི་ལྟར་གྲུབ་ཅེ་ན། རྒྱན་སྟུག་པོ་བཀོད་པ་དང་ལང་གཤེགས་ཉིད་དུ་སྙིང་པོ་དང་ཀུན་གཞི་དོན་གཅིག་མིང་ཐ་དད་དུ་བཤད་པས་སྙིང་པོ་སྟོན་པའི་མདོ་དྲང་དོན་དུ་བསྟན་པས་ཀུན་གཞི་སྟོན་པའི་མདོ་དྲང་དོན་དུ་གྲུབ་བོ་ཞེས་པའོ། །འདི་ལྟར་དཔྱད་དེ། ཐོག་མ་མེད་པའི་དུས་ཀྱི་དབྱིངས། །ཆོས་རྣམས་ཀུན་གྱི་གནས་ཡིན་ཏེ། །དེ་ཡོད་པས་ནི་འགྲོ་ཀུན་དང༌༑ ༑མྱ་ངན་ལས་འདས་པ་ཐོབ་པར་འགྱུར། །ཞེས་པ་དང༌། ལེན་པའི་རྣམ་པར་ཤེས་པ། །ཞེས་སོགས་གཉིས་ཀ་ཀུན་གཞི་སྟོན་པའི་མདོར་རྣམ་རིག་པས་འདྲེན་ལ།

ཐོག་མ་མེད་པའི། ཞེས་པ་འདི་སྟོང་ཉིད་སྟོན་པའི་མདོ་ལ་རྒྱུད་བླའི་འགྲེལ་པར་སློབ་དཔོན་ཐོགས་མེད་ཀྱིས་དྲངས་སོ། །དེ་ལྟར་ན། སྙིང་པོའི་མདོ་དྲང་དོན་དུ་བསྟན་པས་ཐོག་མ་མེད་པའི་ཞེས་སོགས་ཀྱི་མདོའང་དྲང་དོན་དུ་བསྟན་པར་འགྱུར་ཏེ། དེ་གཉིས་ཀྱི་དགོངས་གཞི་གཅིག་པའི་ཕྱིར་རོ༌། །འདོད་པར་མི་ནུས་ཏེ། དེ་ནི་ངེས་དོན་གྱི་མདོ་ཡིན་པའི་ཕྱིར་ཏེ། སྟོང་ཉིད་དོན་ཅན་ངེས་དོན་ཤེས་པར་གྱིས། །ཞེས་འབྱུང་བའི་ཕྱིར་རོ། །གཞན་ཡང་ཤེར་ཕྱིན་གྱི་མདོ་ལྟ་བུ་སྟོང་ཉིད་སྟོན་པའི་མདོ་ངེས་དོན་དུ་གྲུབ་པས་ཀུན་གཞི་སྟོན་པའི་མདོ་ངེས་དོན་དུ་གྲུབ་པར་ཐལ། དེ་གཉིས་དགོངས་གཞི་གཅིག་པའི་ཕྱིར་ཏེ། དངོས་པོ་ཐམས་ཅད་ཀྱི་རང་བཞིན་རྗེས་སུ་ཞུགས་པའི་ཕྱིར། སྟོང་པ་ཉིད་ཁོ་ན་ཀུན་གཞིའི་རྣམ་པར་ཤེས་པའི་སྒྲས་བསྟན་པར་རིག་པར་བྱའོ། །ཞེས་གསུངས་པའི་ཕྱིར་རོ། །རྒྱན་སྟུག་པོ་བཀོད་པ་སོགས་སུ་དགོངས་གཞི་གཅིག་ཏུ་སྟོན་ཚུལ་འདྲ་བ་ཡིན་ནོ། །དགོངས་གཞི་གཅིག་པ་ཙམ་མི་འགོད་ཀྱི་དྲང་དོན་གྱི་ལུང་དུ་མཚུངས་ཤིང༌། དགོངས་གཞི་གཅིག་པའི་ཕྱིར། ཞེས་ཟེར་ན། ངེས་དོན་གྱི་ལུང་དང་མཚུངས་ཞིང་དགོངས་གཞི་གཅིག་པའི་ཕྱིར་ཞེས་པ་མཚུངས་སོ། །སྐབས་འདི་ནི་སྒྲ་ཇི་བཞིན་པ་མིན་པའི་དྲང་དོན་དུ་སྟོན་པའི་སྐབས་ཡིན་པས། སྙིང་པོའི་མདོ་སྒྲ་ཇི་བཞིན་པ་མིན་པའི་དྲང་དོན་དུ་གྲུབ་པས་ཀུན་གཞིའི་མདོ་སྒྲ་ཇི་བཞིན་པ་མིན་པའི་དྲང་དོན་དུ་གྲུབ་སྟེ། དེ་ནི་སྒྲ་

（ ༨༧བ ） ཇི་བཞིན་པ་མིན་པའི་དྲང་དོན་གྱི་ལུང་དུ་མཚུངས་ཞིང་དགོངས་གཞི་གཅིག་པའི་ཕྱིར་ཅེས་པའོ། །དེས་ན་དགོངས་གཞི་དང་དགོས་པ་དང་དངོས་ལ་གནོད་བྱེད་གསུམ་ག་གཅིག་པའི་ཕྱིར་ཞེས་བྱའོ། །ཡང་ན་སྙིང་པོ་དྲང་དོན་དུ་སྟོན་པའི་ལང་གཤེགས་ཀྱི་ལུང་དེ་ཆོས་ཅན༑ ཁྱོད་ཀྱིས་ལེན་པའི་ཞེས་ལུང་དེ་དྲང་དོན་དུ་གསལ་བར་བྱེད་པར་ཐལ། ཁྱོད་ཀྱི་སྙིང་པོ་སྟོན་པའི་མདོ་དེའི་སྒྲས་ཟིན་ལ་འགའ་ཞིག་བདག་ཏུ་རྟོག་པར་གྱུར་པ་དགོངས་པ་བཞིན་དུ་བཤད་པའི་སྒོ་ནས་དྲང་དོན་དུ་གསལ་བར་བྱེད་པ་གང་ཞིག་ལེན་པའི་ཞེས་པའི་ལུང་དེའང་སྒྲས་ཟིན་ལ་འགའ་ཞིག་བདག་ཏུ་རྟོགས་པར་འགྱུར་བ་དགོངས་པ་གཞན་དུ་བཤད་དུ་ཡོད་པའི་མདོ་ཡིན་པའི་ཕྱིར་བྱས་ན་ཇི་ལྟར་འགྱུར་དཔྱད་དོ། ཁ་ཅིག་ཀུན་གཞི་སྟོན་པའི་དགོངས་འགྲེལ་གྱི་ལུང་དེ་དྲང་དོན་ཡིན་ཀྱང་དེ་ནི་ཀུན་གཞི་ཡོད་ཅིང་གང་ཟག་ཉིད་ཡོད་ལ། ཞེས་པར་དྲང་དོན་དུ་བཤད་ཟིན་པའི་འདིར་བསྟན་མི་དགོས་པས་འདིར་ནི་སྙིང་པོ་སྟོན་པའི་མདོ་ཉིད་དྲང་དོན་དུ་སྟོན་པ་ཡིན་ནོ། །ཞེས་ཟེར་རོ། །དེ་ནི་མི་འཐད་དེ། སྐབས་འདི་ནི་རྣམ་པ་དེ་ལྟའི་མདོ་གཞན་དྲང་དོན་དུ་ལང་གཤེགས་ཀྱི་ལུང་གིས་གསལ་བར་བྱས་ཚུལ་སྟོན་པའི་སྐབས་ཡིན་པས་སྔར་དྲང་དོན་དུ་བཤད་ཀྱང་དྲང་དོན་དུ་ལུང་གིས་གསལ་བར་བྱེད་པ་མེད་ཅིང་ཁྱད་པར་ལང་གཤེགས་ཀྱི་ལུང་གིས་གསལ་བར་བྱེད་པ་མེད་པའི་ཕྱིར་རོ། །སྙིང་པོ་དྲང་དོན་དུ་བསྟན་པ་ཙམ་ཉིད་ཀྱང་སྐབས་འདིར་འབྲེལ་མེད་པའི་ཕྱིར་ཏེ། སྙིང་པོ་བསྟན་པ་ནི་དགོངས་འགྲེལ་མ་ཡིན་ལ་འདིར་ནི་རྣམ་པ་དེ་ལྟའི་མདོ་སྡེ་གཞན་ཞེས་པ་དགོངས་འགྲེལ་གྱི་མདོ་ལ་བྱ་དགོས་པའི་ཕྱིར་རོ། །མཐར་ཐུག་ཐེག་པ་གསུམ་དུ་སྟོན་པའི་དགོངས་འགྲེལ་གྱི་ལུང་དྲང་དོན་དུ་སྟོན་པའི་ལང་གཤེགས་ཀྱི་ལུང་ནི་སྔར་དྲངས་ཟིན་པ་དེ་ཉིད་དང༌། དེའི་གོང་དུ་བློ་གྲོས་ཆེན་པོས། བཅོམ་ལྡན་འདས་འཕགས་པ་སོ་སོ་རང་གི་ཡེ་ཤེས་དང་ཐེག་པ་གཅིག་པོ་རྟོགས་པའི་མཚན་ཉིད་གང་གི་དེ་གཉིས་ལ་མཁས་ཤིང་ཆོས་ལ་གཞན་གྱི་

（ ༨༨ན ） དྲིང་མི་འཇོག་པར་གྱུར་པའི་དེ་གཉིས་ཀྱི་མཚན་ཉིད་གང་ཞིག་ཞུས་པའི་ལན་དུ། བྱང་སེམས་དབེན་པར་སོང་སྟེ་ཚད་མ་དང་ཡིད་བརྟན་པའི་ལུང་ལ་རྣམ་པར་རྟོག་པ་མེད་པས་སོ་སོ་རང་གི་བློས་རྣམ་པར་དཔྱོད་དེ། གཞན་གྱི་དྲིང་ལ་མི་འཇོག་ཅིང་ལྟ་བ་དང་རྟོག་པ་སྤང་ནས་གོང་ནས་གོང་དུ་དེ་བཞིན་གཤེགས་པའི་ས་ལ་རབ་ཏུ་འཇུག་པར་འབད་པ་ནི་དང་པོ་ཡིན་ནོ་ཞེས་གསུངས་ནས་ཐེག་པ་གཅིག་པོ་རྟོགས་པའི་མཚན་ཉིད་གང་ཞེ་ན། འདི་ལྟ་སྟེ། ཐེག་པ་གཅིག་གི་ལམ་རིག་ཅིང་ཁོང་དུ་ཆུད་པ་ཐེག་པ་གཅིག་ཅེས་བྱའོ༑ ༑ཐེག་པ་གཅིག་གི་ལམ་རིག་ཅིང་ཁོང་དུ་ཆུད་པ་གང་ཞེ་ན། འདི་ལྟ་སྟེ། གཟུང་བ་དང་འཛིན་པའི་རྣམ་པར་རྟོག་པ་ཡང་དག་པ་ཉིད་ཇི་ལྟ་བ་བཞིན་དུ་གནས་པའི་རྣམ་པར་མི་རྟོག་པ་འབྱུང་བའི་ཕྱིར། ཐེག་པ་གཅིག་པོ་ཁོང་དུ་ཆུད་པར་བྱས་པ་ཡིན་ནོ། །བློ་གྲོས་ཆེན་པོ་ཐེག་པ་གཅིག་པོ་ཁོང་དུ་ཆུད་པ་དེ་ནི་ང་མ་གཏོགས་པར་མུ་སྟེགས་ཅན་གཞན་དང་ཉན་ཐོས་དང་རང་སངས་རྒྱས་དང་ཚངས་པ་ལ་སོགས་པའི་སྔོན་མ་ཐོབ་བོ། །དེས་ན་དེའི་ཕྱིར་བློ་གྲོས་ཆེན་པོ་ཐེག་པ་གཅིག་ཅེས་བྱའོ། །བློ་གྲོས་ཆེན་པོས་གསོལ་བ། བཅོམ་ལྡན་འདས་ཅིའི་སླད་དུ་ཐེག་པ་གསུམ་དུ་བཤད་དེ་ཐེག་པ་གཅིག་ཏུ་མ་བཤད། བཅོམ་ལྡན་འདས་ཀྱྀ་བཀའ་བསྩལ་པ། བློ་གྲོས་ཆེན་པོ་འདི་ལྟར་ཉན་ཐོས་དང་རང་སངས་རྒྱས་ཐམས་ཅད་ནི་དེ་བཞིན་གཤེགས་པའི་དུལ་བ་དང་རབ་ཏུ་དབེན་པའི་རྣལ་འབྱོར་གྱི་ལུང་གིས་འགྲོལ་གྱི། རང་གིས་མ་ཡིན་ཏེ། བློ་གྲོས་ཆེན་པོ་བདག་ཉིད་ཡོངས་སུ་མྱ་ངན་ལས་མི་འདའ་བའི་ཆོས་ཅན་པས་ན་ཉན་ཐོས་དང་རང་སངས་རྒྱས་ཐམས་ཅད་ལ་ཐེག་པ་གཅིག་ཏུ་མ་བཤད་དོ། །གཞན་ཡང་བློ་གྲོས་ཆེན་པོ་ཉན་ཐོས་དང་རང་སངས་རྒྱས་ཐམས་ཅད་ནི་ཤེས་བྱའི་སྒྲིབ་པ་དང་ལས་ཀྱི་བག་ཆགས་མ་སྤངས་པའི་ཕྱིར། ཆོས་ལ་བདག་མེད་པ་མ་རྟོགས་པའི། བསམ་གྱིས་མི་ཁྱབ་པར་འགྱུར་བས་ཤི་འཕོ་མ་ཐོབ་པས་ཉན་ཐོས་རྣམས་ལ་ཐེག་པ་གསུམ་དུ་བསྟན་ཏེ༑

ཐེག་པ་གཅིག་ཏུ་མ་ཡིན་ནོ། །བློ་གྲོས་ཆེན་པོ་དེ་དག་ནི་ཉེས་པའི་བག་ཆགས་སྤངས་ཤིང་ཆོས་ལ་བདག་མེད་ （ ༨༨བ ） པ་རྟོགས་པ་དེ་ན་དེ་དག་བག་ཆགས་ཀྱི་ཉེས་པ་དང་ཞེས་སོགས་སྔར་མདོ་བཏུས་སུ་དྲངས་ཡོད་དོ། །དེའི་མཇུག་ཏུ། ལྷ་ཡི་ཐེག་དང་དེ་བཞིན་ཚངས་པའི་ཐེག ཅེས་སོགས་དོན་བསྡུ་བའི་ཚིགས་སུ་བཅད་པ་བརྒྱད་ཡོད་དོ། །ཞིབ་པར་ལུང་གིས་སྒྲུབ་ཚུལ་བཤད་ཟིན་ཏོ༑ ༑ གཉིས་པ་ལ་འདི་དང་ལུང་གཞན་དྲང་དོན་དུ་རིགས་པས་སྒྲུབ་པ་ལ་གཉིས༑ དངོས་དོན་ལུང་འདི་དྲང་དོན་དུ་རིགས་པས་སྒྲུབ་པ་དང༌། རིགས་པ་དེ་ལ་བརྟེན་ནས་དྲང་ངེས་ཕྱེ་སྟེ་ལུང་གཞན་དྲང་དོན་དུ་བསྟན་པའོ། །དང་པོ་ལ་གསུམ༑ མཚམས་སྦྱར་བ་དང༌། རྩ་བ། འགྲེལ་པའོ། །དང་པོ་ནི། དེའི་ཕྱིར་བཤད་མ་ཐག་པ་དེ་ལྟར་ན་ལང་གཤེགས་ཀྱི་སེམས་ཙམ་དུ་སྟོན་པའི་ལུང་དེ་དང་དྲང་དོན་དུ་འདྲ་བའི་རྣམ་པ་དེ་ལྟ་བུས་དགོངས་འགྲེལ་གྱི་མདོ་སྡེ་རྣམ་པར་ཤེས་པར་སྨྲ་བ་རྣམས་ཀྱིས་ངེས་པའི་དོན་ཉིད་དུ་ཁས་བླངས་པ་ཐམས་ཅད་དྲང་བའི་དོན་ཉིད་ཡིན་པར་ལང་གཤེགས་ཀྱི་ལུང་འདིས་གསལ་བར་བྱས་ནས་སེམས་ཙམ་དུ་སྟོན་པའི་ལུང་དེ་རིགས་པས་དྲང་དོན་དུ་གསལ་བར་བྱ་བའི་ཕྱིར་བཤད་པ་ཞེས་སོ། །གཉིས་པ་ནི། ཤེས་བྱ་མེད་ན་ཤེས་པ་བསལ་བ་ནི། བདེ་བླག་རྙེད་ཅེས་དགོངས་ནས་སངས་རྒྱས་རྣམས་ཀྱིས་དང་པོར་ཤེས་བྱ་དགག་པ་གསུངས། ཞེས་སྦྱར་ནས། བདེ་བླག་རྙེད་པའི་རྒྱུ་མཚན་དུ། ཤེས་བྱ་མེད་ན་ཤེས་པ་བཀག་འགྲུབ་པས། དེས་ན། དང་པོར་ཤེས་བྱ་དགག་པ་མཛད་པ་ཡིན། ཞེས་སྦྱར་ན་འགྲེལ་པ་དང་འགྲིག་པར་སྣང་ངོ༌། །སངས་རྒྱས་ཆོས་ཅན། གདུལ་བྱ་འགའ་ཞིག་ལ་སྟོང་ཉིད་སྟོན་པའི་སྔར་ཕྱི་དོན་མེད་པར་གསུངས་པའི་རྒྱུ་མཚན་ཡོད་དེ། གདུལ་བྱ་འགའ་ཞིག་ལ་ཕྱི་དོན་མེད་པར་བསྟན་པ་ཉིད་སྟོང་ཉིད་རྟོགས་པའི་ཐབས་སུ་འགྱུར་བའི་རྒྱུ་མཚན་གྱིས་དེ་ལྟར་གསུངས་པའི་ཕྱིར། ཤེས་བྱ་གདུལ་བྱ་འགའ་ཞིག་ལ་ཕྱི་དོན་མེད་པར་བསྟན་པ་ཉིད་སྟོང་ཉིད་རྟོག་པའི་ཐབས་སུ་འགྱུར་ཏེ།

ཡུལ་སྟོང་པར་རྟོགས་ན་ཡུལ་ཅན་སྟོང་པར་རྟོགས་པར་སླ་བའི་ཕྱིར་ཏེ༑ དེ་ལྟར་རང་བཞིན་གང་རུང་གི་ཚེགས་ཆུང་ངུས་རྟོགས་པར་འགྱུར་བའི་ཕྱིར་རོ༑ ༑དང་པོར། དེས་ན། སངས་རྒྱས་ཆོས་ཅན། གདུལ་བྱ་འགའ་ཞིག་ལ་སྟོང་ཉིད་སྟོན་པའི་སྔ་རོལ་ཏུ་ཕྱི་དོན་ལ་ （ ༨༩ན ） དགག་པ་མཛད་པའི་རྒྱུ་མཚན་ཡོད་དེ༑ གདུལ་བྱ་འགའ་ཞིག་སྟོང་ཉིད་ལ་བཀྲི་བའི་ཕྱིར་དུ་དེ་ལྟར་གསུངས་པའི་ཕྱིར༑ གསུམ་པ་ནི། ཏིང་ངེ་འཛིན་གྱི་རྒྱལ་པོར། འཇིག་རྟེན་ཁམས་ནི་སྟོང་ཕྲག་ཏུ༑ ༑ང་ཡིས་མདོ་རྣམས་གང་གསུངས་པ། །ཡི་གེ་ཐ་དད་དོན་གཅིག་ཏེ། །ཞེས་པ་དང༌། ཤར་གྱི་རི་བོའི་སྡེ་པ་དང་མཐུན་པའི་ཚིགས་སུ་བཅད་པར། གལ་ཏེ་འཇིག་རྟེན་རྣམ་འགྲེལ་རྣམས་ཞེས་སོགས་རྒྱ་ཆེར་གསུངས་པ་ལྟར་སངས་རྒྱས་ཀྱི་ཆོས་ཀྱི་སྒོ་ཇི་སྙེད་གསུངས་པ་ཐམས་ཅད་དེ་བཞིན་ཉིད་ལ་དངོས་བརྒྱུད་ནས་ཞུགས་པའི་ཆེད་དུ་གསུངས་པ་ཡིན་ནོ། །དེའི་ཕྱིར་སངས་རྒྱས་བཅོམ་ལྡན་འདས་ཀྱི་གདུལ་བྱ་རྣམས་དངོས་དང་བརྒྱུད་པའི་སྒོ་ནས་རིམ་གྱིས་རང་བཞིན་མེད་པ་ལ་འཛུད་པར་མཛད་དོ། །རྫོགས་བྱེད་ལ་སོགས་པ་རེ་ཞིག་དངོས་བརྒྱུད་གང་ནས་ཀྱང་བཀྲིར་མི་རུང་བ་རྣམས་ལ་ནི་མ་ཞུས་ན་ཆོས་མི་སྟོན་པ་མ་ཟད་ཞུས་ནའང་ལུང་མི་སྟོན་པར་བཞག་པར་བྱ་བ་ཡིན་ལ། རྒྱུད་ནས་རང་བཞིན་མེད་པ་ཁོང་དུ་ཆུད་པར་བྱེད་དགོས་ཀྱི་གདུལ་བྱ་ལའང་འཁྲིད་པར་བྱེད་ཚུལ་གཉིས་ཏེ། སྦྱིན་སོགས་ཀྱི་བསོད་ནམས་གསོག་པ་ལ་སྦྱར་ནས་སྐལ་བ་དང་ལྡན་པར་བྱས་ཏེ་དེའི་རྗེས་སུ་སྟོང་ཉིད་སྟོན་པ་སོགས་ཀྱི་སྒོ་ནས་རང་བཞིན་མེད་པ་ལ་འཛུད་པ་དང༌༑ ཤེས་བྱའི་རང་བཞིན་གཏན་ལ་ཕབ་པའི་སྒོ་ནས་ཤེས་རབ་ཀྱི་དབང་པོ་སྦྱངས་ཏེ། དེའི་རྗེས་སུ་སྟོང་ཉིད་སྟོན་པ་སོགས་ཀྱི་སྒོ་ནས་རང་བཞིན་མེད་པ་ལ་སྦྱོར་བའི་ཚུལ་རྣམ་པ་གཉིས་ཡོད་དེ། དང་པོ་ནི། ཡན་ལག་འདི་དག་ཐམས་ཅད་ནི༑ ༑ཐུབ་པས་ཤེས་རབ་དོན་དུ་གསུངས། །ཞེས་པ་ལྟར་སྦྱིན་སོགས་ཀྱི་སྤྱོད་པ་ཇི་སྙེད་གཅིག་གསུངས་པ་ཐམས་ཅད་དེ་ཁོ་ན་ཉིད་རྟོགས་པའི་ཤེས་རབ་མ་སྐྱེས་པ་སྐྱེ་བ་དང་སྐྱེས་ཟིན་གནས་པ་དང་གོང་ནས་གོང་དུ་འཕེལ་བའི་ཐབས་སུ་གསུངས་པ་ཡིན་ནོ།

།གཉིས་པ་ནི་རེ་ཞིག་ཤེས་བྱའི་རང་བཞིན་གནས་ཚུལ་ལས་གཞན་དུ་བཤད་ནས་སྟོང་ཉིད་ལ་སྦྱོར་བ་གཅིག་དང༌། ཤེས་བྱའི་རང་བཞིན་དེ་ཁོ་ན་ཉིད་ཀྱི་སྡོད་ཚུལ་ལས་གཞན་པ་གཅིག་བཤད་ནས་སྟོང་ཉིད་ལ་སྦྱོར་བ་གཅིག་དང་གཉིས་ཡོད་དོ། །རྣམ་རིག་ཙམ་ཏུ་བསྟན་པ་ལ་སོགས་པ་ནི་སྔ་མ་ཡིན་ལ་ཀུན་རྫོབ་ཀྱི་སྡོད་ཚུལ་བཤད་པའི་སྒོ་ནས་དྲང་ཚུལ་བཤད་པ་རྣམས་ནི་ཕྱི་མའོ༑ ༑དེས་ན་ （ ༨༩བ ） སྐབས་འདིར་ནི་སྔ་མའི་ཚུལ་ཡིན་ཏེ། བརྒྱ་པར། བསོད་ནམས་ཆུང་བས་ཆོས་འདི་ལ། །ཐེ་ཚོམ་ཟ་བར་ཡང་མི་འགྱུར། །ཞེས་སྐལ་བ་མེད་པས་རྟོགས་པ་ལྟ་ཅི་སྨོས། ཐེ་ཚོམ་ཙམ་ཡང་མི་འབྱུང་བ་ལས། དེ་ལ་བསོད་ནམས་བྱས་པ་རྣམས་རྒྱུད་སྨིན་ཏེ་སྐལ་བ་དང་ལྡན་པར་བྱས་ནས་ཆོས་ཉིད་ལ་བདེ་བླག་ཏུ་འཇུག་པར་གྱུར་པའི་ཕྱིར་ན། བསོད་ནམས་གསོག་པ་ནི་ཆོས་ཉིད་ལ་འཇུག་པའི་ཐབས་ཡིན་པས་དེས་ན་ཇི་ལྟར་གདུལ་བྱ་འགའ་ཞིག་ལ་སྟོང་ཉིད་སྟོན་པའི་གོང་དུ་སྦྱིན་པ་ལ་སོགས་པའི་གཏམ་སྦྱོར་བར་མཛད་པ་དེ་བཞིན་དུ་ཤེས་བྱ་ཕྱི་རོལ་གྱི་དོན་བཀག་ནས་རྣམ་རིག་ཙམ་དུ་བསྟན་པ་ཡང་བདག་མེད་པ་ཁོང་དུ་ཆུད་པའི་ཐབས་ཡིན་པའི་ཕྱིར། བཅོམ་ལྡན་འདས་ཀྱིས་འགའ་ཞིག་ལ་སྟོང་ཉིད་སྟོན་པའི་སྔར་ཤེས་བྱ་ཕྱི་རོལ་དགག་པ་ཁོ་ན་གསུངས་ཏེ༑ ཐབས་ཡིན་པའི་རྒྱུ་མཚན་ནི། ཤེས་བྱ་བཀག་ན་ཤེས་བྱའི་བདག་མེད་པ་རིག་པར་འགྱུར་ལ་ཤེས་བྱའི་བདག་མེད་པར་རིག་པ་རྣམས་ཤེས་པའི་བདག་མེད་པ་ལ་བདེ་བླག་ཏུ་འཇུག་པའི་ཕྱིར་རོ། །འཇུག་ཚུལ་ཡང་ཤེས་བྱ་རང་བཞིན་མེད་པར་རིག་པ་རྣམས་ཀྱི་ཡུལ་མེད་ན། མེད་བཞིན་དུ་སྣང་བའི་ཤེས་པ་ལ་བདེན་པའི་གོ་སྐབས་ག་ལ་ཞིག་སྙམ་དུ་ཤེས་པ་རང་བཞིན་མེད་པར་རེས་འགའ་ནི་གཞན་གྱིས་བསྟན་པ་མེད་པར་རང་ཉིད་ཁོ་ནས་རྟོགས་པར་འགྱུར་ལ། རེས་འགའ་ནི་གཞན་གྱིས་ཅུང་ཟད་ཅིག་ཉེ་བར་བསྟན་པ་ཙམ་གྱིས་རྟོགས་པར་འགྱུར་བས༑ དེས་ན་འགའ་ཞིག་ལ་ཤེས་བྱ་ཕྱི་དོན་དགག་པ་ཉིད་སྟོང་ཉིད་སྟོན་པའི་སྔར་གསུངས་སོ།

།དཔེའི་སྐབས་སུ་ཆོས་ཉིད་ལ་བདེ་བླག་ཏུ་འཇུག་པའི་ཕྱིར་ཆོས་ཉིད་ལ་འཇུག་ཐབས་ཡིན་པས་ཞེས་པ་ལྟར་ཤེས་པའི་བདག་མེད་པ་ལ་བདེ་བླག་ཏུ་འཇུག་པའི་ཕྱིར། ཤེས་བྱ་བཀག་པ་ཡང་བདག་མེད་ཁོང་དུ་ཆུད་པའི་ཐབས་ཡིན་པའི་ཕྱིར། ཞེས་པའི་སྦྱོར་ཚུལ་ཤེས་པར་བྱའོ། །གཉིས་པ་རིགས་པ་དེ་ལ་བརྟེན་ནས་དྲང་ངེས་ཕྱེ་སྟེ་ལུང་གཞན་དྲང་དོན་དུ་བསྟན་པ་ལ་གསུམ། མཚམས་སྦྱར། རྩ་བ། འགྲེལ་པའོ། །དང་པོ་ནི། ཤེས་རབ་ཅན་དག་གིས་དེ་ཁོ་ན་ཉིད་ཀྱི་རྣམ་གཞག་དངོས་སུ་མི་སྟོན་པའི་མདོ་གཞན་ཡང་སྔར་བཤད་པ་དེ་བཞིན་དུ་དེ་ཁོ་ན་ཉིད་ལ་འཇུག་པའི་ཐབས་སམ་རྒྱུར་གྱུར་པའི་ལུང་ཡིན་པའི་སྒོ་ནས་དྲང་དོན་དུ་ （ ༩༠ན ） བརྟག་ཅིང་ཁོང་དུ་ཆུད་པར་བྱ་ལ༑ དེ་ལས་ངེས་དོན་གྱི་ལུང་ཡང་ཤེས་པར་བྱའོ། །ཞེས་བཤད་པ་ནི་ཞེས་སོ། ། གཉིས་པ་ནི། སྔར་བཤད་པ་དེ་ལྟར་དྲང་དོན་གྱི་ལུང་གི་ལོ་རྒྱུས་ཏེ། རྣམ་གཞག་གམ་རྒྱུ་མཚན་རྣམས་ཤེས་པར་བྱས་ཏེ། མདོ་གང་དེ་ཁོ་ན་ཉིད་ཀྱི་དོན་མ་ཡིན་པ་དངོས་སུ་བཤད་པའི་དོན་ཅན་དྲང་དོན་དུ་གསུངས་པའང་དྲང་དོན་ཡིན་པའི་རྒྱུ་མཚན་རྟོགས་ནས་དྲང་དོན་དུ་ཤེས་པར་བྱ་ཞིང་ཞེས་སམ། ཡང་ན་དེ་ཉིད་མ་ཡིན་པ་དངོས་སུ་བཤད་པའི་དོན་ཅན་དེ་དག་རྣམ་རིག་ཙམ་གྱི་མདོ་དྲང་དོན་དུ་གསུངས་པ་སྟེ། བཤད་པའི་རྒྱུ་མཚན་རྟོགས་ནས་ཞེས་བྱའོ། །དེ་ལ་བརྟེན་ནས་སྟོང་ཉིད་ཀྱི་དོན་ནམ་རྣམ་གཞག་དངོས་སུ་སྟོན་པ་ལས་བརྩམས་པའི་དོན་ཅན་གྱི་མདོ་རྣམས་ངེས་དོན་གྱི་མདོར་འགྱུར་བའི་རྒྱུ་མཚན་རྟོགས་པར་བྱས་ནས་ངེས་དོན་གྱི་མདོ་ཡིན་པར་ཤེས་པར་གྱིས་ཤིག ཅེས་པའོ། །ནག་ཚོས། ལུང་གི་རྒྱུས་ནི་ཤེས་བྱས་ནས། ཞེས་དང༌། དྲང་བའི་དོན་དུ་བཤད་པ་དག །ཅེས་དང༌། དྲང་བར་རིག་བྱ་ཞིང༌། །ཞེས་པ་བདེའོ། །མདོར་ན་སྔར་བཤད་པ་དེ་ལྟར་དྲང་དོན་ཡིན་པའི་རྒྱུ་མཚན་ཤེས་པར་བྱས་ཏེ་ལུང་འགའ་ཞིག་དྲང་དོན་དང༌། རྒྱུ་མཚན་དེ་ཉིད་ལས་ལུང་འགའ་ཞིག་ངེས་དོན་ཡིན་པར་ཤེས་པར་གྱིས་ཞེས་པའོ།

།ལོ་རྒྱུས་ཞེས་པ་དྲང་ངེས་གཉིས་ཀ་ལ་སྦྱར་ན་གོང་དུ་དྲང་ངེས་གཉིས་ཀའི་རྒྱུ་མཚན་བཤད་ཟེར་དགོས་པ་འདྲ་ཞིང༌། དྲང་བྱ་ཞིང་ཞེས་པ་ལ་ཇི་ལྟར་རང་བཞིན་མེད་པ་ལ་འཇུག་པའི་རྒྱུར་འགྱུར་བ་དེ་ལྟར་བཤད་པར་བྱ་སྟེ། ཞེས་པའང་བརྟག་སྟེ། ཇི་ལྟར་རང་བཞིན་མེད་པ་ལ་འཇུག་པའི་རྒྱུར་འགྱུར་བ་དེ་ལྟར་བཤད་ནས་དྲང་དོན་དུ་རིག་པར་བྱ་ཞེས་པའི་དོན་དུ་བཤད་དགོས་པའི་ཕྱིར་རོ། ཁ་ཅིག་གིས། དང་པོར་ཤེས་བྱ་དགག་པར་མཛད་པ་ཡིན། ཞེས་པའི་དོན་ཕྱི་དོན་རང་བཞིན་མེད་པར་སྟོན་པའི་རྒྱུ་མཚན་ཡོད་དེ། ཞེས་སྦྱོར་བས་ནི། ཕྱི་རོལ་སྣང་བ་ཡོད་མེད་དེ། །ཞེས་སོགས་ཀྱི་ཕྱི་དོན་རང་བཞིན་མེད་པར་དངོས་སུ་བསྟན་ཅེས་སྨྲ་དགོས་ཏེ། དགག་པ་མཛད་པའི་མདོ་ནི། སེམས་ཙམ་དུ་ནི་ངས་བཤད་དོ་ཞེས་པ་ལ་བྱེད་དགོས་པའི་ཕྱིར་རོ། །དེ་ལྟར་ན། སྟོང་ཉིད་དོན་ཅན་ངེས་དོན་ཡང་ཤེས་གྱིས༑ ༑ཞེས་པ་དང་འགལ་བའི་ཕྱིར་རོ། །དེས་ན་ཕྱི་དོན་མེད་པར་ （ ༩༠བ ） བསྟན་པས་ཕྱི་དོན་བདག་མེད་པར་རྟོགས་འོང༌། ཤེས་བྱ་བདག་མེད་པར་རྟོགས་ན་ཤེས་པའང་བདག་མེད་པར་རྟོགས་ཞེས་བྱའི་དགག་བྱའི་ཁྱད་པར་སྦྱོར་ས་མ་ནོར་ཅིག གསུམ་པ་ནི། མདོ་སྡེ་གང་དག་རང་བཞིན་གྱིས་སྐྱེ་བ་མེད་པ་ལ་སོགས་པས་ཁྱད་པར་དུ་བྱས་པའི་རྟེན་ཅིང་འབྲེལ་བར་འབྱུང་བ་སྟོན་པ་ལས་བརྩམས་པ་དངོས་སུ་གསལ་བར་མི་བྱེད་པ་གང་ཡིན་དེ་དག་ནི་ཇི་ལྟར་རྣམ་རིག་ཙམ་དུ་སྟོན་པའི་མདོ་རང་བཞིན་མེད་པ་རྟོགས་པ་ལ་འཇུག་པའི་རྒྱུའམ་ཐབས་སུ་འགྱུར་བ་དེ་ལྟར་བཤད་ནས་དྲང་དོན་དུ་བཤད་པར་བྱ་སྟེ། ཞེས་སྦྱར་རོ། ། ནག་ཚོས། གསལ་བར་མ་བསྟན་པ་དེ་ནི། ཇི་ལྟར་བཤད་པ་དེ་ལྟར་ཡིན་པས་རང་བཞིན་མེད་པ་ལ་འཇུག་པའི་ཐབས་སུ་གྱུར་པ་ཡིན་ནོ། །དེ་ཡང་ཇི་སྐད་དུ༌། ཞེས་སོ། །དེའང་རྒྱུར་འགྱུར་ཚུལ་ནི་བསྟན་བཅོས་དང་མདོ་གཉིས་དྲངས་ཏེ་འཇིག་རྟེན་ལས་འདས་པར་བསྟོད་པ་ལས། གཟུགས་ཀྱི་རྒྱུའི་འབྱུང་བ་དང༌། གཟུགས་གཉིས་བདེན་པར་གྲུབ་ན།

འབྱུང་བ་རྣམས་མིག་གི་གཟུང་བྱ་མ་ཡིན་ན༑ དེ་ལས་བྱུང་བའི་གཟུགས་མིག་གི་གཟུང་བྱར་ཇི་ལྟར་འགྱུར་ཞེས་དགོངས་ནས༑ སངས་རྒྱས་ཀྱིས་ཆོས་མངོན་པར་ཆོས་རྣམས་ཀྱི་རང་གི་མཚན་ཉིད་སྟོན་པ་གཟུགས་ཀྱི་རྒྱུ་འབྲས་ལ་ཁྱད་པར་དེ་སྐད་གསུངས་པ་ནི། གཟུགས་ཀྱི་རྒྱུ་འབྲས་ལ་བདེན་པར་འཛིན་པ་བཟློག་པའི་ཕྱིར་དུ་ཡིན་ནོ་ཞེས་བསྟོད་པའོ། ། མདོར་ན་བདེན་པར་གྲུབ་ན་མིག་གི་གཟུང་བྱ་ཡིན་མིན་གྱི་ཁྱད་པར་མི་འཐད་པར་དགོངས་ནས། གཟུགས་ཀྱི་རྒྱུ་འབྲས་ལ་མིག་གི་གཟུང་བྱ་ཡིན་མིན་གྱི་ཁྱད་པར་གསུངས་པ་ནི་གཟུགས་ཀྱི་རྒྱུ་འབྲས་བདེན་མེད་དུ་རྟོགས་ནས་བདེན་འཛིན་བཟློག་ཕྱིར་གསུངས་ཞེས་པ་སྟེ། མདོར་ཀུན་རྫོབ་ཀྱི་རང་གི་མཚན་ཉིད་མི་འདྲ་བའི་ཁྱད་པར་སོ་སོར་བསྟན་པ་ནི་སྟོང་ཉིད་རྟོགས་པའི་ཆེད་དུ་གསུངས་ཞེས་ཀླུ་སྒྲུབ་ཀྱིས་གསུངས་སོ། །མདོར་འདུས་བྱས་སྐྱེ་འགག་གི་ཆོས་ཅན་མི་རྟག་པར་བསྟན་པ་ནི་རང་བཞིན་གྱིས་མེད་པ་རྟོགས་པའི་དོན་ནམ་ཆེད་དུ་གསུངས་སོ། ། ཞེས་མདོ་ལས་བཤད་དོ། །མདོ་འདི་ནི་བློ་གྲོས་མི་ཟད་པའི་མདོ་ཡིན་ནོ་ཞེས་ཡིག་ཆ་ལ་ལར་འབྱུང་ངོ༌། །དེ་དག་གིས་སྟོང་ཉིད་དངོས་སུ་སྟོན་པ་ལས་བརྩམས་ཏེ་མི་འཇུག་པའི་མདོ་དེ་དག་དྲང་དོན་ཡིན་པའི་དམ་བཅའ་དང༌། སྟོང་ཉིད་

（ ༩༡ན ） རྟོགས་པའི་ཐབས་ཀྱི་སྒོ་ནས་རྒྱུད་ནས་སྟོང་ཉིད་རྟོགས་པ་ལ་འཇུག་པའི་མདོ་ཡིན་པ་རྒྱུ་མཚན་དང༌། ཐབས་སུ་འགྱུར་ཚུལ་སྟོན་པའི་མདོ་དང་བསྟན་བཅོས་དྲངས་ནས་དྲང་དོན་ཡིན་ཚུལ་བཤད་ཟིན་ཏོ། །དེ་ལྟར་དྲང་དོན་དུ་འཇོག་པའི་རྒྱུ་མཚན་ཤེས་པར་བྱས་ནས་སྟོང་ཉིད་དངོས་སུ་སྟོན་པ་ལས་བརྩམས་ཏེ་འཇུག་པའི་དོན་ཅན་གྱི་མདོ་དེ་དག་ངེས་དོན་ཡིན་པར་ཡང་ཤེས་པར་གྱིས་ཤིག ཅེས་ཏེ་ངེས་དོན་ཡིན་པའི་རྒྱུ་མཚན་དངོས་སུ་སྦྱར་མི་དགོས་ཏེ། སྔ་མ་ལས་ཤེས་པར་ནུས་པའི་ཕྱིར་ཏེ། མདོ་ལ་དྲང་ངེས་གཉིས་སུ་ཁ་ཚོན་ཆོད་པའི་ཕྱིར་རོ། །དེ་དག་གི་དྲང་ངེས་ཀྱི་རྣམ་གཞག་བཤད་ནས༑ ད་ནི་དེའི་ཤེས་བྱེད་དགོད་པ་སྟེ། དྲང་ངེས་ཀྱི་དམ་བཅའི་ཤེས་བྱེད་ནི། ཇི་སྐད་དུ། ཏིང་ངེ་འཛིན་རྒྱལ་པོར་བཤད་དོ། །རྐང་པ་དང་པོ་གཉིས་ཀྱི་ངེས་དོན་ཡིན་པའི་དམ་བཅའ་བཤད་ལ་ཕྱི་མ་གཉིས་ཀྱི་དྲང་དོན་ཡིན་པའི་དམ་བཅའ་བཤད་དོ། །བྱེ་བྲག་ཤེས་ཞེས་པ་ནི་དྲང་དོན་གྱི་མདོ་སྡེ་ལས་ཁྱད་པར་དུ་གྱུར་པའི་མདོ་སྡེར་ཤེས་ཞེས་པའོ། །དྲང་ངེས་ཀྱི་རྒྱུ་མཚན་གྱི་ཤེས་བྱེད་ནི། མདོ་དེར། འཇིག་རྟེན་གྱི་ཁམས་ནི་མདོ་སྡེ་ཐམས་ཅད་དེ་ཁོ་ཉིད་དངོས་སམ་བརྒྱུད་ནས་སྟོན་པ་ལ་འཇུག་པར་དོན་གཅིག་ཅེས་པ་སྟེ། དེས་རྒྱུ་མཚན་ཐོན་ནོ། །མདོ་དེ་དག་དོན་ནི། སངས་རྒྱས་ཀྱིས་གསུངས་པ་ཐམས་ཅད་གདུལ་བྱས་སྟོང་ཉིད་རྟོགས་ནས་གྲོལ་བ་ཐོབ་པའི་ཕྱིར་དུ་ཡིན་ཙ་ན་གྲོལ་བ་དོན་གཉེར་གྱི་གདུལ་བྱས་ཇི་སྙེད་གསུངས་པ་ཐམས་ཅད་ལ་བསླབས་དགོས་སམ་སྙམ་ན། གསུངས་པ་ཐམས་ཅད་ཚིག་ཐ་དད་ཡིན་ཀྱང་སྙིང་པོའི་དོན་གཅིག་ལ་འཇུག་པར་དོན་གཅིག་པས་ཐམས་ཅད་བསླབ་མི་དགོས་ཞེས་པའོ། ། འོ་ན་གང་ལ་བསླབ་སྙམ་ན༑ བདག་མེད་པ་གཅིག་པུ་ཡིན་པས་འདི་ལ་བསླབས་ན་སངས་རྒྱས་ཀྱི་ཆོས་རྙེད༑ ཅེས་པའོ། །དྲང་ངེས་ཀྱི་དམ་བཅའ་དང་རྒྱུ་མཚན་འདི་ནི་སྔར་བཤད་པ་དེ་བཞིན་དུ་འཕགས་པ་བློ་གྲོས་མི་ཟད་པའི་མདོ་སྡེ་དག་ལས་རྒྱ་ཆེར་བསྟན་པའང་རྟོགས་པར་བྱ་སྟེ།

ཇི་ལྟར་ཞེ་ན། བློ་གྲོས་མི་ཟད་པའི་མདོ་ཚིག་གསལ་དུ་དྲངས་པར༑ ངེས་པའི་དོན་གྱི་མདོ་སྡེ་ནི་གང༌། དྲང་བའི་དོན་གྱི་མདོ་སྡེ་ནི་གང་ཞེ་ན། མདོ་སྡེ་གང་དག་ལམ་ལ་འཇུག་པའི་ཕྱིར་བསྟན་པ་དེ་དག་ནི་དྲང་བའི་དོན་ཞེས་བྱའོ༑ ༑མདོ་སྡེ་གང་ （ ༩༡བ ） དག་འབྲས་བུ་ལ་འཇུག་པའི་ཕྱིར་བསྟན་པ་དེ་དག་ནི་ངེས་པའི་དོན་ཞེས་བྱའོ། །མདོ་སྡེ་གང་དག་བདག་དང་སེམས་ཅན་དང༌༑ སྲོག་དང༌། གསོ་བ་དང༌། སྐྱེས་བུ་དང༌། གང་ཟག་དང༌། ཤེད་ལས་སྐྱེས་དང༌༑ ཤེས་བདག་དང༌། བྱེད་པ་པོ་དང༌། ཚོར་བ་པོ་དང༌། སྒྲ་སྣ་ཚོགས་སུ་བཤད་པ་དང༌། བདག་པོ་མེད་པ་ལ་བདག་པོ་དང་བཅས་པར་སྟོན་པ་དེ་དག་ནི་དྲང་བའི་དོན་ཞེས་བྱའོ། །མདོ་སྡེ་གང་དག་སྟོང་པ་ཉིད་དང༌། མཚན་མ་མེད་པ་དང༌༑ སྨོན་པ་མེད་པ་དང༌། མངོན་པར་འདུ་མི་བྱེད་པ་དང༌། མ་སྐྱེས་པ་དང༌། མ་བྱུང་བ་དང༌། དངོས་པོ་མེད་པ་དང༌། བདག་མེད་པ་དང༌། སེམས་ཅན་མེད་པ་དང༌༑ སྲོག་མེད་པ་དང༌། གང་ཟག་མེད་པ་དང༌། བདག་པོ་མེད་པ་དང༌། རྣམ་པར་ཐར་པའི་སྒོའི་བར་དུ་བསྟན་པ་དེ་དག་ནི་ངེས་པའི་དོན་ཞེས་བྱ་སྟེ། འདི་ནི་ངེས་པའི་དོན་གྱི་མདོ་སྡེ་ལ་རྟོན་གྱི་དྲང་བའི་དོན་གྱི་མདོ་སྡེ་ལ་མི་རྟོན་པ་ཞེས་བྱའོ༑ ༑ཞེས་སོ། །འགྱུར་ཁ་ཅིག་ལས། ཀུན་རྫོབ་སྒྲུབ་པ་བསྟན་པ་དང༌། དོན་དམ་སྒྲུབ་པ་བསྟན་པ་ཞེས་བཤད་དོ། །ལམ་ལ་འཇུག་པ་ནི་རྒྱུའམ་ཐབས་ལ་འཇུག་པ་དང༌། འབྲས་བུ་ལ་འཇུག་པའི་ཐབས་བྱུང་དོན་དམ་པའི་བདེན་པ་ལ་དངོས་སུ་འཇུག་པའོ། །ཚིག་དོན་ནི། དངོས་སུ་ལམ་སྟེ་ཐབས་ལ་འཇུག་པའི་ཕྱིར་བསྟན་པའི་མདོ་ཞེས་དང༌། དངོས་སུ་འབྲས་བུ་སྟེ་ཐབས་འབྱུང་ལ་འཇུག་པའི་ཕྱིར་བསྟན་པའི་མདོ་ཞེས་སོ། །ཀུན་རྫོབ་དང་དོན་དམ་ཞེས་པའང་དེ་ཉིད་དོ༑ ༑འགྱུར་གྱི་ཁྱད་པར་རོ། །དེས་ན་མདོ་སྔ་མས་དྲང་ངེས་ཀྱི་རྒྱུ་མཚན་བསྟན་ནས༑ མདོ་ཕྱི་མ་བདག་དང་ཞེས་སོགས་དང༌། སྟོང་པ་ཉིད་དང་ཞེས་སོགས་ཀྱི་དྲང་ངེས་ཀྱི་མདོའི་མཚན་ཉིད་བསྟན་པའོ།

།དེས་ན་ཁ་ཅིག་ཀུན་རྫོབ་སྒྲུབ་པ་དང༌༑ དོན་དམ་སྒྲུབ་པ་ཞེས་པའི་དོན་དུ་བསམས་ནས་ཀུན་རྫོབ་བདེན་པ་བརྗོད་བྱའི་གཙོ་བོར་བྱས་ནས་སྟོན་པ་དྲང་དོན་གྱི་མདོའི་མཚན་ཉིད་དང༌། དོན་དམ་བདེན་པ་བརྗོད་བྱའི་གཅོ་བོར་བྱས་ནས་སྟོན་པ་ངེས་དོན་གྱི་མདོའི་མཚན་ཉིད་དུ་བྱེད་དོ། །དེ་ལྟར་ན་མདོ་འདིར་བདག་པོ་མེད་པ་ལ་བདག་པོར་སྟོན་པ་དྲང་དོན་དུ་བཤད་པ་དང༌། གཉིས་སྟོང་གི་ཤེས་པ་བདེན་གྲུབ་ཡོད་པར་སྟོན་པའི་མདོ་དྲང་དོན་ཡིན་པར། འདི་ནི་སྟོན་པས་དྲང་དོན་ཉིད་གསུངས་ཤིང༌། །འདི་ནི་དྲང་དོན་ཉིད་དུ་རིགས་པས་འཐད། །ཅེས་གསུངས་ནས། རིགས་པ་ནི། ཤེས་བྱ་མེད་ན་ཤེས་པ་ （ ༩༢ན ） བསལ་བ་ནི། །ཞེས་སོགས་དང༌། འབྲས་ཕྱིར་འདི་དག་མེད་ཀྱང་ཡོད་དོ་ཞེས། །ཞེས་དང༌། དེ་བཞིན་དངོས་རྣམས་རང་བཞིན་མེད་མོད་ཀྱི༑ ༑ཡོད་ཅེས་དྲང་དོན་ཉིད་དུ་བསྟན་པ་ཡིན། །ཞེས་སོགས་དང་དངོས་སུ་ཅིའི་ཕྱིར་མི་འགལ། དེས་ན་ཀུན་རྫོབ་སྒྲུབ་པ་ཞེས་སོགས་ནི། ཐ་སྙད་བདེན་པ་ཐབས་སུ་གྱུར་པ་དང༌། །དོན་དམ་བདེན་པ་ཐབས་བྱུང་གྱུར་པ་སྟེ། །ཞེས་པ་ལྟར་ཐབས་དང་ཐབས་བྱུང་གི་སྒོ་ནས་སྦྱར་རྒྱུའི་འགྱུར་ཁྱད་དོ། །དེས་ན་སྟོང་ཉིད་དངོས་སུ་སྟོན་པ་ལ་བརྩམས་ཏེ་འཇུག་པའི་མདོ་ནི་ངེས་དོན་གྱི་མདོའི་མཚན་ཉིད་དང༌། དེ་མིན་པར་སྟོང་ཉིད་སྟོན་པའི་ཐབས་ལ་འཇུག་པའི་མདོ་ནི་དྲང་དོན་གྱི་མདོའི་མཚན་ཉིད་དམ། སྟོང་ཉིད་རྟོགས་པའི་ཐབས་བསྟན་པའི་སྒོ་ནས་རྒྱུད་ནས་སྟོང་ཉིད་རྟོགས་པ་ལ་འཇུག་པའི་མདོ་ཞེས་སྦྱར་ན་རུང་བ་འདྲ་སྟེ་བརྟག་གོ། ཤེས་རབ་སྙིང་པོ་ལྟ་བུའི། འདི་སྐད་བདག་ཐོས་སོགས་དང༌། དེ་དེ་བཞིན་ནོ་ཞེས་སོགས་དངོས་སུ་སྟོང་ཉིད་སྟོན་པ་མིན་ཀྱང༌། རང་བཞིན་གྱིས་སྟོང་པར་རྣམ་པར་ཡང་དག་པར་རྗེས་སུ་ལྟའོ། །ཞེས་སོགས་ཀྱི་སྟོང་ཉིད་དངོས་སུ་སྟོན་པ་ཡིན་པས་དེ་དག་སྟོན་པ་ལ་བརྩམས་ཏེ་འཇུག་པ་ཡིན་པས་ཤེར་སྙིང་རིལ་པོ་ངེས་དོན་གྱི་མདོར་བྱ་དགོས་སོ།

།སངས་རྒྱས་ཀྱིས་ཇི་སྙེད་གསུངས་པ་ཐམས་ཅད། ཡི་གེ་ཐ་དད་དོན་གཅིག་སྟེ། །ཞེས་ཀུན་རྫོབ་སྟོན་པའི་མངོན་པའི་མདོ་སོགས་ཐམས་ཅད་ཀྱང་དྲང་དོན་དུ་བྱེད་དགོས་ཀྱི། ཀུན་རྫོབ་སྟོན་པ་ཐམས་ཅད་མི་བཟུང་སྟེ། ཀུན་རྫོབ་སྟོན་པའི་བསྟན་བཅོས་འགའ་ཞིག་སྟོང་ཉིད་རྟོགས་པ་ལ་དྲངས་བའི་ཆེད་དུ་བསྟན་བཅོས་མཁན་པོས་མ་མཛད་པའི་ཕྱིར་རོ། །དེས་ན་དྲང་ངེས་བྱེད་པའི་གཞི་ནི་མདོ་ཉིད་ལ་བྱའོ། །འོ་ན་ཤེར་ཕྱིན་གྱི་མདོ་ངེས་དོན་གྱི་མདོར་འགྱུར་ལ༑ དེ་ལྟར་ན་མདོ་དེར་བྱམས་པས་ཞུས་པར་ངོ་བོ་ཉིད་གསུམ་བཤད་པ་ངེས་དོན་དུ་འགྱུར་བས་དགོངས་འགྲེལ་དུ་ངོ་བོ་ཉིད་གསུམ་བཤད་པ་དྲང་དོན་དུ་ཇི་ལྟར་འགྱུར་སྙམ་ན་ཤེར་ཕྱིན་གྱི་མདོར་ངོ་བོ་ཉིད་གསུམ་བཤད་པའི་དོན་བསྡུས་ནས་ཕྱོགས་ཙམ་ཞིག་བརྗོད་པར་བྱ་སྟེ། དཔེར་ན་རྨོངས་པ་འགའ་ཞིག་གིས་ཐག་པ་ལ་སྦྲུལ་དུ་བཟུང་བའི་ཚེ་སྦྲུལ་ནི་ཐག་པ་སྡོག་པའི་རྟེན་ཅིང་འབྲེལ་བ་འབྱུང་བ་ལ་བཏགས་པ་ཡིན་ཏེ། ཐག་པ་ལ་སྦྲུལ་དུ་བཟུང་ཡང་སྦྲུལ་དེ་ཐག་པ་དེ་ལ་ （ ༩༢བ ） ཡོད་པ་མ་ཡིན་པའི་ཕྱིར་རོ། །མ་རྨོངས་པ་དག་གིས་སྦྲུལ་ལ་སྦྲུལ་དུ་བཟུང་བའི་ཚེ། སྦྲུལ་དེ་སྦྲུལ་དངོས་ལ་ནི་ཡོངས་སུ་གྲུབ་པ་ཡིན་ཏེ། དེ་དེ་ལ་མེད་བཞིན་དུ་ཀུན་ཏུ་མ་བཏགས་པར་བཟུང་བ་ལྟར་གྲུབ་པའི་ཕྱིར་རོ། །དཔེ་དེ་བཞིན་དུ་མ་རིག་པ་དང་ལྡན་པ་རྣམས་ཀྱིས་ཕུང་སོགས་ཀྱི་གཞན་དབང་རང་བཞིན་དུ་བཟུང་བའི་ཚེ། རང་བཞིན་ཡང་གཞན་དབང་ལ་ཀུན་ཏུ་བཏགས་པ་ཡིན་ཏེ། རང་བཞིན་ནི་གཞན་གྱི་དབང་ལ་བློ་གྲོས་བྱས་པ་ཅན་ཡིན་གྱི་བཟུང་བ་ལྟར་དེ་དེ་ལ་ཡོད་པ་མ་ཡིན་པའི་ཕྱིར་རོ། །འདིར་རང་བཞིན་ཡང་གཞན་གྱི་དབང་བྱས་པ་ཅན་ཡིན་པས་དེ་ལ་ནི་ཀུན་ཏུ་བཏགས་པ་ཡིན་ཏེ། ཞེས་པའི་དོན་དུ་འགྱུར་ཏེ། འདིའི་དཔེར་སྦྲུལ་ནི་ཐག་པ་ལ་བཏགས་པ་ཡིན་ཏེ། དེ་དེ་ལ་ཡོད་པ་མ་ཡིན་པའི་ཕྱིར་རོ། །ཞེས་འབྱུང་བའི་ཕྱིར་རོ། ། གཞན་དབང་བྱས་པ་ཅན་ཡིན་ན་རང་བཞིན་དུ་མེད་དེ།

རྩ་ཤེར། རང་བཞིན་དག་ནི་བཅོས་མིན་དང༌༑ ༑གཞན་ལ་ལྟོས་པ་མེད་པ་ཡིན། །ཞེས་འབྱུང་བས། རང་བཞིན་ནམ་ངོ་བོ་ཉིད་ནི་བློ་དང་རྒྱུ་རྐྱེན་གྱིས་བྱས་པ་ཅན་མ་ཡིན་པའི་ཕྱིར་རོ། །ནག་ཚོས། གང་རྟེན་ཅིང་འབྲེལ་བར་འབྱུང་བ་བྱས་པ་ཅན་གཟུགས་བརྙན་དང་འདྲ་བར་བཟུང་བ་དེ་ནི་ཡོངས་སུ་བརྟག་པའོ། །དེ་ཉིད་སངས་རྒྱས་ཀྱི་ཞེས་མཚམས་བཅད་པ་བདེ་བས༑ དེས་ན་གང་རྟེན་ཅིང་འབྱུང་བ་བློས་བྱས་པ་ཅན་ལ་གཟུགས་བརྙན་ལ་གཟུགས་སུ་བཟུང་བ་དང་འདྲ་བར་རང་བཞིན་དུ་བཟུང་བ་དེ་ནི་ཡོངས་སུ་བཏགས་པའོ། །མ་རིག་པ་དང་བྲལ་བའི་སངས་རྒྱས་བཅོམ་ལྡན་འདས་རྣམས་ཀྱིས་ཕུང་སོགས་ཀྱི་རང་བཞིན་གཟིགས་པའི་ཚེ་རང་བཞིན་དེ་ཉིད་སངས་རྒྱས་ཀྱི་ཡེ་ཤེས་ཀྱི་ཡུལ་དུ་ནི་བཅོས་མའི་སྣང་ཚུལ་མེད་པར་དངོས་ཉིད་ཡིན་ཏེ། སངས་རྒྱས་ལ་ནི་ཆོས་རྣམས་མེད་བཞིན་དུ་ཀུན་ཏུ་མ་བཏགས་པར་སྣང་བའི་ཕྱིར་ཏེ། གཞན་དབང་ཕུང་སོགས་ཀྱི་དངོས་པོ་བློས་བཅོས་ནས་བྱས་པ་ཅན་གྱི་སྣང་ཚུལ་ལ་མ་རིག་པར་ཕུང་སོགས་ཀྱི་རང་བཞིན་འབའ་ཞིག་མངོན་སུམ་དུ་མཛད་པའི་སྒོ་ནས་གཞན་དབང་གི་ཕུང་སོགས་དེ་ཉིད་མངོན་སུམ་དུ་ཐུགས་སུ་ཆུད་པའི་ཕྱིར་ཏེ། རྒྱུ་མཚན་དེའི་སྒོ་ནས་སངས་རྒྱས་ཞེས་བརྗོད་པ་ཡིན་པའི་ཕྱིར་རོ༑ ༑འབའ་ཞིག་ཅེས་པས་ཀུན་བཏགས་གཅོད་ཀྱི་གཞན་དབང་མི་གཅོད་དོ། ། དེས་ན་ཀུན་བཏགས་ཀྱི་སྣང་ （ ༩༣ན ） ཚུལ་དང་བྲལ་བའི་སྒོ་ནས་ཐམས་ཅད་མངོན་སུམ་དུ་མཁྱེན་པས་སངས་རྒྱས་ཞེས་སོ། །མདོར་ན་གཞན་དབང་ཕུང་སོགས་ལ་མ་རིག་པ་ཅན་དང༌། མ་རིག་པ་དང་བྲལ་བའི་སངས་རྒྱས་ཀྱིས་གཟིགས་པའི་ཚེ། མ་རིག་པ་ཅན་གྱི་མཐོང་བའི་རང་བཞིན་དེ་དེ་ལ་ཀུན་བཏགས་དང༌། སངས་རྒྱས་གཟིགས་པའི་རང་བཞིན་དེ་དེ་ལ་ཡོངས་གྲུབ་ཡིན་པས་རང་བཞིན་དེ་མཐོང་ཚུལ་གཉིས་ཀྱིས་སོ་སོར་མཐོང་བའི་ཚེ་ཀུན་བཏགས་དང་ཡོངས་གྲུབ་སོ་སོར་འགྱུར་ཏེ། སྦྲུལ་དེ་མཐོང་ཚུལ་གཉིས་ཀྱིས་སོ་སོར་མཐོང་བའི་ཚེ་ཀུན་བཏགས་དང་ཡོངས་གྲུབ་སོ་སོར་འགྱུར་བ་བཞིན་ཞེས་སོ།

། དཔེའི་སྦྲུལ་གཉིས་མིང་འདྲ་ཡང་དོན་མི་འདྲ་ལ། རང་བཞིན་གཉིས་ཀྱང་མིང་འདྲ་ཡང་དོན་མི་འདྲ་སྟེ། སྔར་རབ་རིབ་མཐུ་ཡིས་སྐྲ་ཤད་ལ་སོགས་པ། །ཞེས་པར༑ རབ་རིབ་ཅན་དང་རབ་རིབ་མེད་པས་མཐོང་བ་གཉིས་དཔེར་བཞག་ནས་མ་རིག་པ་ཅན་དང་སངས་རྒྱས་ཀྱིས་གཟིགས་པའི་རང་བཞིན་དོན་དུ་སྦྱར་ནས། སངས་ཀྱིས་རྒྱས་གཟིགས་པའི་རང་བཞིན་དེ་དོན་དམ་པའི་བདེན་པ་ཡིན་ཞེས་བཤད་པ་ལ། རྣམ་པ་དེ་ལྟ་བུའི་རང་བཞིན་མཐོང་བ་མེད་མ་ཡིན་ནམ། ཇི་ལྟར་དེ་དག་གིས་གཟིགས་ཞེ་ན། ཞེས་པའི་དོགས་པ་བཀོད་ནས་བདེན་མོད་ཀྱི་འོན་ཀྱང་མ་གཟིགས་པའི་ཚུལ་གྱིས་གཟིགས་ཞེས་བརྗོད་དེ། ཞེས་འགྲེལ་པར་གསལ་བར་བཤད་པ་དང་དོན་གཅིག་ཏུ་སྣང་ངོ༌། །ནག་ཚོས། དེ་བཞིན་དུ་གཞན་གྱི་དབང་ནི་བྱས་པ་ཅན་ཡིན་ཏེ། དེའི་ངོ་བོ་ཉིད་ནི་ཡོངས་སུ་བཏགས་པ་ཉིད་དོ། །གང་གི་རང་བཞིན་བྱས་པ་ཅན་གྱི་ངོ་བོ་མ་ཡིན་པ་དེ་ནི་བཅོས་མ་མ་ཡིན་ཏེ། རང་བཞིན་བཅོས་མ་མ་ཡིན་པའི་ཕྱིར་རོ། །གཞན་ལ་ལྟོས་པ་མེད་པའི་ཕྱིར་རོ། །ཞེས་བྱ་བའི་ཚིག་གིས་སོ། །གང་རྟེན་ཅིང་འབྲེལ་བར་འབྱུང་བ་བྱས་པ་ཅན་གཟུགས་བརྙན་དང་འདྲ་བར་གཟུང་བ་དེ་ནི་ཡོངས་སུ་བཏགས་པའོ། །དེ་ཉིད་སངས་རྒྱས་ཀྱི་སྤྱོད་ཡུལ་དུ་གྱུར་པ་ནི་གཙོ་བོ་ཡིན་ཏེ། ཀུན་ཏུ་མ་བཏགས་པའི་ཕྱིར་རོ། །བྱས་པ་ཅན་གྱི་དངོས་པོའི་དོན་ལ་མ་རེག་པར་རང་བཞིན་འབའ་ཞིག་མངོན་སུམ་དུ་བྱེད་པའི་ཕྱིར། དེའི་དེ་ལྟ་བུ་རྟོགས་པས་ན་སངས་རྒྱས་ཞེས་བརྗོད་དོ། །ཞེས་འབྱུང་ངོ༌། །བྱས་པ་ཅན་ཞེས་པ་དང་བཅོས་མ་དོན་གཅིག་སྟེ། （ ༩༣བ ） ནག་ཚོར། གོང་དུ། བཅོས་མར་གྱུར་པའི་དངོས་ནི་ཀུན་རྫོབ་ཏུའོ། ། ཞེས་པའི་འགྲེལ་པར། བཅོས་མའི་རང་བཞིན་ཡིན་གྱི། ཞེས་པ་ལ་བྱས་པ་ཅན་གྱི་ངོ་བོ་ཞེས་འབྱུང་ཞིང༌། འདིར་ཡང༌། བྱས་པ་ཅན་མ་ཡིན་ནོ༌། །ཞེས་པ་ལ། བཅོས་མ་མ་ཡིན་ཏེ། ཞེས་འབྱུང་བའི་ཕྱིར་རོ། །འགྱུར་འདིའི་ལྟར་ན་བཏགས་པ་གང་ཡིན་པ་དེ་ནི་སངས་རྒྱས་ཀྱི་ཡུལ་ལ་ནི།

ཞེས་པ་ལྟར་ན། དེ་ནི་ཞེས་པ་རང་བཞིན་དེ་ནི་ཞེས་པ་སྦྱར་ན་ཅུང་མི་བདེ་སྟེ། དངོས་པོ་བྱས་པ་ཅན་ཞེས་སོགས་ཀྱི་འབྲེལ་ཅུང་དཀའ་བར་སྣང་བའི་ཕྱིར་རོ། །ཤེར་ཕྱིན་གྱི་མདོའི་ངོ་བོ་ཉིད་གསུམ་གྱི་དགོངས་པ་དེ་དེ་ལྟར་བཤད་པར་བྱའོ། །རྣམ་རིག་པའི་ཚུལ་དེ་ནི་མི་རུང་ཏེ། གཟུང་འཛིན་གཉིས་ཀྱི་གཞན་དབང་ཉིད་ཡིན་པའི་ཕྱིར་རོ། །སྤྲོས་པས་ཆོག་གོ །གཉིས་པ་གཉིས་ཀ་ལས་སྐྱེ་བ་དགག་པ་ལ་གཉིས། མཚམས་སྦྱར་བ་དང༌༑ དོན་བཤད་པའོ། །འདི་ལ་གཉིས། མདོར་བསྟན། རྒྱས་པར་བཤད་པའོ༑ ༑འདི་ལ་གཉིས། ཕྱོགས་སྔ་མ་བརྗོད་པ་དང༌། དེ་དགག་པའོ། །དང་པོ་ནི༑ བདག་གཞན་རེ་རེ་ཁོ་ན་ལས་སྐྱེ་བར་ཁས་མི་ལེན་པས། རེ་རེ་ཁོ་ན་ལས་སྐྱེ་བ་ལ་བཀོད་པའི་ཉེས་པ་མེད་དོ། །འོ་ན་ཅི་ཞེ་ན། བདག་ལས་ཀྱང་སྐྱེ་ཞིང་གཞན་ལས་ཀྱང་སྐྱེ་སྟེ། རྫ་བུམ་ནི་འཇིམ་པའི་བདག་ཉིད་དུ་ཡོད་པ་ལས་སྐྱེ་བས་བདག་ལས་སྐྱེ་ལ། འཁོར་ལོ་སོགས་ལས་སྐྱེ་བས་གཞན་ལས་ཀྱང་སྐྱེའོ། ། བྱམས་པ་ལྟ་བུ་ཚེ་སྔ་མའི་སྲོག་གི་བདག་ཉིད་དུ་ཡོད་པ་ལས་སྐྱེ་བས་བདག་སྐྱེ་དང༌༑ ཕ་མ་དང་ཆོས་ཆོས་མིན་དང་ཟག་པ་དང་སྡོམ་པ་ལས་སྐྱེ་བས་གཞན་ལས་སྐྱེའོ༑ ༑ཞེས་ཟེར་རོ། །གཉིས་པ་ལ་གཉིས། སྔར་བཤད་ཟིན་གྱི་རིགས་པས་ཁེགས་པ་དང༌། མ་བཤད་པའི་རིགས་པས་ཁེགས་པའོ། །དང་པོ་གཉིས། བདག་གཞན་སྐྱེ་བ་ལ་དགག་པ་སོ་སོར་བསྟན་པའི་རིགས་པས་ཁེགས་པ་དང༌། བདག་གཞན་གྱི་སྐྱེ་བ་བདེན་གཉིས་སུ་བསྡུས་ཏེ་བཀག་པའི་རིགས་པས་ཁེགས་པའོ༑ ༑དང་པོ་ནི། ཕྱི་ནང་གི་དངོས་པོ་རྣམས་ཆོས་ཅན། བདག་གཞན་གཉིས་ཀ་ལས་མི་སྐྱེ་ཏེ། དེ་ལས་སྐྱེ་བ་བདག་གཞན་རེ་རེ་ལས་སྐྱེ་བ་བཀག་པའི་རིགས་པས་གནོད་པའི་ཕྱིར་རོ། །གཉིས་པ་ནི། ཆོས་ཅན་དང༌། ཆོས་སྔར། དེ་ལས་སྐྱེ་བ་བདག་གཞན་ （ ༩༤ན ） རེ་རེ་ལས་སྐྱེ་བ་བདེན་གཉིས་གང་རུང་དུ་བསྡུས་ནས་བཀག་པའི་རིགས་པས་གནོད་པའི་ཕྱིར། འདིར། འགྱུར་འདིར། འཇུག་བསྡུ་བའི་ཕྱིར་ངེས་པར་འབྱུང་ཡང༌།

ནག་ཚོས། སྔར་བསྟན་པ་ཉིད་བརྗོད་པར་བྱ་བའི་ཕྱིར་ཞེས་འབྱུང་བ་བདེ་བ་སྟེ། སྔ་མའི་རིགས་པ་དང་འདི་གཉིས་ལ་སོ་སོར་ཕྱེ་ནས་བཤད་པ་དང༌། བདེན་གཉིས་སུ་བསྡུས་ནས་བཤད་པའི་ཁྱད་པར་མ་གཏོགས་རྒྱས་བཤད་དང་དོན་བསྡུའི་ཁྱད་པར་མ་མཐོང་བའི་ཕྱིར་རོ། །གཉིས་པ༑ ཆོས་ཅན། བདག་གཞན་དུ་གྱུར་པའི་རྒྱུ་གཉིས་ཀྱིས་ཁྱོད་སྐྱེད་མི་དགོས་ཏེ། བདག་གཞན་རེ་རེ་ལ་ཁྱོད་སྐྱེ་བའི་ནུས་པ་མེད་པའི་ཕྱིར། བྱེ་མ་གཅིག་ལ་ཏིལ་མར་འབྱིན་པའི་ནུས་པ་མེད་པས་མང་པོ་ཚོགས་ཀྱང་མི་འབྱུང་བ་བཞིན་ནོ།། རྐང་པ་དང་པོ་སྔར་བཤད་པའི་རིགས་པ་དང༌། འདིར་སྔར་མ་བཤད་པའི་རིགས་པ་ལ་གསལ་བར་སྦྱར་བཞིན་དུ་དེ་གཉིས་རྟགས་བསལ་དུ་སྦྱོར་བ་དོན་མ་ཡིན་ནོ༑ ༑གཉིས་པ་འཆད་པར་སྨྲ་བའི་འདོད་ཚུལ་དགག་པ་ལ་གཉིས། ངོ་བོ་ཉིད་རྒྱུར་སྨྲ་བ་དགག་པ་དང༌། འབྱུང་བ་རྒྱུར་སྨྲ་བ་དགག་པའོ། །དང་པོ་ལ་གཉིས། ཕྱོགས་སྔ་མ་དང༌། དེ་དགག་པའོ། །དང་པོ་ནི། ངོ་བོ་ཉིད་རྒྱུར་སྨྲ་བ་དག་ན་རེ། ཁོ་བོ་ནི་ཕྱི་ནང་གི་དངོས་པོ་འདི་དག་སྐྱེད་བྱེད་ཀྱི་རྒྱུ་མེད་ཀྱི་ངོ་བོ་ཉིད་ཀྱིས་བྱུང་བའོ༑ ༑དེས་ན་སྔར་བཀོད་པའི་ཉེས་པ་རྣམས་མེད་དོ། །ཞེས་ཟེར་རོ། །དེ་ཡང༌༑ ༑ཉི་ཤར་ཆུ་བོ་ཐུར་དུ་འབབ་པ་དང༌། །སྲན་ཟླུམ་ཚེར་མའི་གཟེང་རིང་རྣོ་བ་དང༌། །རྨ་བྱའི་མདོངས་ཀྱི་བཀྲ་བ་ལ་སོགས་པ། །སུས་ཀྱང་མ་བྱས་ངོ་བོ་ཉིད་ཀྱིས་འབྱུང༌། །ཞེས་པའོ། །འདིར་ཟེ་འབྲུ་དང༌། ལྟེ་བ་ཞེས་འབྱུང་ལ། ནག་ཚོས། ཟེ་འབྲུ་དང༌། གེ་སར་ཞེས་འབྱུང་ངོ༌། །འདིར་བྱ་ཏི་དི་རི་དང༌། ཞེས་པ་ལ་ནག་ཚོས༑ ཟེར་མོའི་ཞེས་སོ། །གཉིས་པ་ལ་གཉིས། རྒྱུ་མེད་དང་སྐྱེ་བའི་གཞུང་བཞིན་དགག་པ་དང༌། རྒྱུ་མེད་ཉིད་དགག་པའོ། །དང་པོ་ལ་གཉིས། རྩ་བ་དང་འགྲེལ་པའོ། །དང་པོ་ལ་གཉིས༑ ཡུལ་དུས་རྟག་ཏུ་ཡོད་པར་ཐལ་བའི་རིགས་པས་དགག་པ་དང༌། མངོན་སུམ་གྱིས་མཐོང་བ་དང་འགལ་བས་དགག་པའོ། །དང་པོ་ནི། བྱ་རོག་ཆོས་ཅན། ཁྱེད་ལ་རྨ་བྱའི་མདོངས་སྐྱེ་བར་ཐལ།

དེ་རྒྱུ་མེད་དུ་སྐྱེ་བའི་ཕྱིར། རྨ་བྱ་

（ ༩༤བ ） ཆོས་ཅན། ཁྱོད་མངལ་ན་ཡོད་པའི་གནས་སྐབས་སུའང་ཁྱོད་ལ་སྒྲོ་ནེ་ལྗང་ཡོད་པར་ཐལ། དེ་འདྲ་རྒྱུ་མེད་དུ་སྐྱེ་བའི་ཕྱིར། ནེ་ཙོའི་སྒྲོ་རྨ་བྱ་ལ་སྐྱེ་བར་ཐལ་བ་ནི་མ་ཡིན་ཏེ། སྔ་མ་དང་ཟློས་པའི་ཕྱིར་རོ། །དེས་ན་སྒྲོ་ནེ་ཙོ་ལ་ཡོད་པར་ཐལ་ཞཻས་པའོ༑ ༑གཉིས་པ་ནི། ལོ་ཏོག་གི་ཆེད་དུ་འབད་པ་དོན་མེད་དུ་ཐལ། དེ་རྒྱུ་མེད་དུ་འབྱུང་བའི་ཕྱིར། གཉིས་པ་ལ་གཉིས། རིགས་པ་དང་འགལ་བ་དང༌། མཐོང་བ་དང་འགལ་བའོ། །དང་པོ་ནི། དངོས་པོ་རྣམས་རྒྱུ་མེད་དུ་འབྱུང་ན། པ་ན་སའི་ཤིང༌། དེའི་ཤིང་ཐོག་གི་རྒྱུ་མ་ཡིན་ལ། དེ་ལྟར་ནིམ་པ་དང་ཨ་མ་སོགས་ཀྱང་པ་ན་སའི་ཤིང་ཐོག་གི་རྒྱུ་མ་ཡིན་པར་འདྲ་བས། པ་ན་སའི་ཤིང་ལ་དེའི་ཤིང་ཐོག་སྐྱེ་བ་ལྟར༑ ཨ་མའི་ཤིང་ལ་པ་ན་སའི་ཤིང་ཐོག་སྐྱེ་བར་འགྱུར་ཏེ། པ་ན་སའི་ཤིང་དང་ཨ་མྲའི་ཤིང་གཉིས་ཀ་པ་ན་སའི་ཤིང་ཐོག་གི་རྒྱུ་མ་ཡིན་དུ་འདྲ། པ་ན་སའི་ཤིང་ལ་དེའི་ཤིང་ཐོག་སྐྱེ་བའི་ཕྱིར། པ་ན་སའི་ཤིང་ཐོག་ཆོས་ཅན། ཁྱེད་ཨ་མྲའི་ཤིང་ལ་སྐྱེ་བར་ཐལ། ཁྱོད་པ་ན་སའི་ཤིང་ལ་སྐྱེས་ཤིང༌། དེ་གཉིས་ཁྱོད་ཀྱི་རྒྱུ་མ་ཡིན་དུ་འདྲ་བའི་ཕྱིར། ནག་ཚོས། དེ་ལྟར་འཇིག་རྟེན་གསུམ་པོ་ཀུན་གྱི་ཡང་ཡིན་པར་འགྱུར་རོ། །ཞེས་པ་བདེ་བས་འཇིག་རྟེན་གསུམ་པོ་པ་ན་སའི་ཤིང་ལས་སྐྱེ་བར་ཐལ༑ པ་ན་སའི་འབྲས་བུ་དེའི་ཤིང་ལས་འབྱུང་བ་གང་ཞིག ཤིང་དེ་དེ་གཉིས་ཀའི་རྒྱུ་མ་ཡིན་པར་འདྲ་བའི་ཕྱིར། ཁམས་གསུམ་ལས་ཀྱང་ཞེས་པ་ནི་འགྱུར་མི་འདྲ་སྟེ། རིགས་པ་དེ་སྔ་མ་དང་ཟློས་པའི་ཕྱིར་རོ། །ཨ་མྲ་སོགས་དུས་རྟག་ཏུ་སྐྱེ་བར་འགྱུར་ཏེ། དེ་སྐྱེ་བ་ལ་ལྟོས་མེད་དུ་སྐྱེ་བའི་ཕྱིར། ཕྱི་རོལ་ལ་སྦྱར་བ་དེ་བཞིན་དུ། ནང་ལའང་སྦྱར་ཏེ་སྔར་བཤད་པ་ཉིད་དོ། །གཞན་སླའོ། །གཉིས་པ་ནི༑ འཇིག་རྟེན་པ་ཆོས་ཅན། ལོ་ཐོག་འབྱུང་བའི་ཆེད་དུ་འབད་རྩོལ་བྱེད་པ་དོན་མེད་དུ་ཐལ། ལོ་ཏོག་རྒྱུ་མེད་དུ་འབྱུང་བའི་ཕྱིར། འདོད་མི་ནུས། མངོན་སུམ་གྱིས་མཐོང་བ་དང་འགལ་ལོ།

།གཉིས་པ་ནི། ཕྱི་ནང་གི་དངོས་པོ་རྣམས་ཆོས་ཅན༑ རང་རྒྱུ་ལས་སྐྱེ་སྟེ། ཁྱོད་ཀྱི་རྒྱུ་མེད་ན་ཁྱོད་མེད་དགོས་པ་ལས་ཁྱོད་ཚད་མས་གྲུབ་པའི་ཕྱིར། དཔེར་ན་ཁྱེད་རང་གི་སྔོ་འཛིན་མངོན་སུམ་རེས་དགའ་སྐྱེས་པས་སྔོན་པོ་ （ ༩༥ན ） ལས་འབྱུང་གི་ངོ་བོ་ཉིད་ལས་མི་འབྱུང་བ་བཞིན་ནོ། །གཉིས་པ་ལ་གཉིས། འདོད་པ་བརྗོད་པ་དང༌། དེ་དགག་པའོ། །དང་པོ་ནི༑ ནག་ཚོས། འབྱུང་བ་སྐྱེས་པར་སྨྲ་བ་ནི་འདི་སྙམ་དུ་སེམས་ཏེ། ཞེས་སོགས་ཏེ༑ ཚུ་རོལ་མཛེས་པ་པ་དང་དོན་གཅིག་གོ །འདིར་བལ་པོས་སེའུ་ཞེས་དང༌། ནག་ཚོས་སེའུ་འབྲུ་ཞེས་སོ། །བསྡུས་ན་འཇིག་རྟེན་དེའི་རྒྱུ་འབྲས་ནི་ཡོད་དེ། འབྱུང་བ་བཞི་ལས་ཆན་ལས་མྱོས་ནུས་འབྱུང་བ་བཞིན་དུ། སེམས་ཅན་རྣམས་ཀྱང་སྐྱེའོ། །དེའང་འཇིག་རྟེན་དེའི་རྒྱུ་ལས་ཡིན་གྱི། ཕ་རོལ་གྱི་འཇིག་རྟེན་ནི་མེད་དོ་ཞེས་ཟེར་རོ། །གཉིས་པ་ལ་གཉིས། ཕ་རོལ་མེད་པ་མི་རྟོག་པར་བསྟན་པ་དང༌། གནས་སྐབས་ཀུན་ཏུ་ལྟ་ངན་ཅན་སྒྲུབ་པའོ། །དང་པོ་ལ་གཉིས། ཕ་རོལ་མེད་པར་ངེས་པའི་སྒྲུབ་བྱེད་མེད་པར་བསྟན་པ་དང༌། ཕ་རོལ་མེད་པར་མ་ངེས་པའི་སྒྲུབ་བྱེད་ཡོད་པར་བསྟན་པའོ། །དང་པོ་ནི། ཁྱོད་ཀྱི་འཇིག་རྟེན་ཕ་རོལ་མེད་པར་གང་ལས་ངེས་ཞེས་དྲིས་པས། དེའི་མངོན་སུམ་དུ་མ་གྱུར་པའི་ཕྱིར་ཞེ་ན། དེ་མངོན་སུམ་དུ་མ་གྱུར་བ་དེ་མངོན་སུམ་དུ་གྱུར་བའམ། མ་གྱུར་པ་ཡིན༑ དང་པོ་ལྟར་ན། དངོས་མེད་ཐམས་ཅད་མངོན་སུམ་དུ་འགྱུར་ཏེ། ཕ་རོལ་མངོན་སུམ་གྱིས་མ་མཐོང་བ་དེ་མངོན་སུམ་དུ་གྱུར་པའི་ཕྱིར། འདོད་ན། དངོས་མེད་ཐམས་ཅད་དངོས་པོར་ཐལ། ཐམས་ཅད་མངོན་སུམ་དུ་འགྱུར་བའི་ཕྱིར། ཁྱབ་པ་ཁས་བླངས་པར་འདོད་ན། དངོས་པོ་ཡང་མེད་པར་ཐལ། ལྟོས་ས་དངོས་མེད་མེད་པའི་ཕྱིར། འདོད་ན། འབྱུང་བ་རྣམས་ཀྱང་མེད་པར་ཐལ། ཕ་རོལ་མེད་པའང་མེད་པར་ཐལ། དེ་གཉིས་མེད་པའི་ཕྱིར། གཉིས་པ་བསྟན་ཏེ། ཕ་རོལ་མངོན་སུམ་དུ་མ་གྱུར་པར་མངོན་སུམ་དུ་གྱུར་པ་ཡིན་ནོ་ཞེ་ན།

འོ་ན་ཕ་རོལ་མ་མཐོང་བ་དེ་མངོན་འགྱུར་མ་ཡིན་པའི་ཕྱིར་མངོན་སུམ་ཚད་མས་དངོས་སུ་མ་བཟུང་བས། ཕ་རོལ་མངོན་སུམ་དུ་མ་མཐོང་བ་དེ་ཆོས་ཅན། མེད་པར་ཐལ། མངོན་སུམ་ཚད་མས་དངོས་སུ་མ་བཟུང་བའི་ཕྱིར། ཁྱབ་པ་ཁས་བླངས་འདོད་ན། ཕ་རོལ་མཐོང་བར་འགྱུར་ཏེ། ཕ་རོལ་མ་མཐོང་བ་མེད་པའི་ཕྱིར་རོ། །དེས་ན་ཕ་རོལ་མེད་པར་རྟོགས་པ་མི་འཐད་པར་ཐལ། ཕ་རོལ་མཐོང་བའི་ཕྱིར་རོ། ཁོ་ན་རེ༑ མངོན་སུམ་གྱིས་མ་ （ ༩༥བ ） བཟུང་ཡང་རྗེས་དཔག་གིས་འཇལ་བས་ཡོད་དོ་ཞེ་ན། འཇལ་བྱེད་ནི་མངོན་སུམ་ལས་གཞན་མེད་པར་ཁས་བླངས་ཏེ། ཇི་ཙམ་དབང་པོའི་སྤྱོད་ཡུལ་དང༌། ཞེས་སོགས་སྨྲ་བའི་ཕྱིར་རོ། །དེའི་ཕྱིར་ལྐོག་གྱུར་ཐམས་ཅད་ལ་སྐུར་པ་འདེབས་པར་བྱེད་པ་ན། སེམས་ཅན་འབྱུང་བས་ཉེར་ལེན་བྱས་ནས་འབྱུང་བ་ལའང་སུན་འབྱིན་པ་བཤད་ཟིན་གྱི་ལམ་གྱི་རྗེས་སུ་འབྲངས་ཏེ༑ ཐམས་ཅད་དུ་སུན་འབྱིན་པ་བརྗོད་པར་བྱའོ། །ཞེས་ཏེ། འབྱུང་བས་ཉེར་ལེན་བྱས་ནས་སེམས་ཅན་འབྱུང་བ་དེ་ཆོས་ཅན། མ་གྲུབ་པར་ཐལ། མངོན་སུམ་གྱིས་དངོས་སུ་མ་གཞལ་བའི་ཕྱིར། ཞེས་པའོ། །གཉིས་པ་ལ་གསུམ། མཚམས་སྦྱར། རྩ་བ། འགྲེལ་པའོ། །དང་པོ་ནི་ཇི་ལྟར་ཟླ་བ་གཉིས་སྣང་གི་ཤེས་པས་ཟླ་བ་གཉིས་བཟུང་ཡང་ལོག་པར་བཟུང་བ་ལྟར༑ ཁྱོད་ཀྱིས་འཇིག་རྟེན་མེད་པར་བཟུང་ཡང་ལོག་པ་ཡིན་ཏེ། མཐོང་བས་དངོས་པོ་ལ་རྨོངས་ནས་ལོག་པར་བཟུང་བའི་ཕྱིར་ཞེས་བཤད་པ་ནི། ཞེས་སོ། ། གཉིས་པ་ནི་ཚུ་རོལ་མཛེས་པ་ཆོས་ཅན། འཇིག་རྟེན་ཕ་རོལ་མེད་པ་མངོན་སུམ་དུ་མ་རྟོགས་པར་ཐལ། འཇིག་རྟེན་ཕ་རོལ་ཡོད་མེད་ཀྱི་གནས་ཚུལ་གང་ཡང་མངོན་སུམ་དུ་མ་རྟོགས་པའི་ཕྱིར་ཏེ། འཇིག་རྟེན་འདིའི་གནས་ཚུལ་ལ་རྨོངས་པ་ཆེན་པོ་དང་ལྡན་པའི་ཕྱིར། དེར་ཐལ། འཇིག་རྟེན་འདིའི་སེམས་ཅན་རྣམས་འབྱུང་བའི་ཉེར་ལེན་ལས་སྐྱེ་བར་འཛིན་པ་གང་ཞིག དེ་ལྟར་མ་གྲུབ་པའི་ཕྱིར། གསུམ་པ་ནི། ད་ལྟ་ཐ་མལ་གྱི་ཤེས་པས་མཐོང་བཞིན་པའི་རགས་པ་ལ་རྨོངས་ན༑

འཇིག་རྟེན་ཕ་རོལ་གྱི་གནས་ཚུལ་ཤིན་ཏུ་རྟོགས་དཀའ་བ། ལྷའི་མིག་གི་མངོན་ཤེས་ཀྱི་ཡུལ་དུ་གྱུར་པ་མངོན་སུམ་དུ་རྟོགས་པ་མི་སྲིད་དོ། །གཉིས་པ་ལ་གཉིས། རྒྱང་འཕེན་ལྟ་ངན་གྱི་རང་བཞིན་ལས་མ་འདས་པར་སྒྲུབ་པ་དང༌། དབུ་མ་པ་ལ་ཉེས་པ་དེ་མེད་པར་བསྟན་པའོ། །དང་པོ་ལ་གཉིས༑ དངོས་ཀྱི་དོན་དང༌། གྲུབ་མཐའ་སྨྲ་བ་གཞན་ཡང་དེ་ལྟར་བསྟན་པའོ། ། དང་པོ་ལ་གཉིས། སྒྲུབ་བྱེད་དགོས་པ་དང༌། དཔེ་མ་གྲུབ་པ་སྤང་བའོ། །དང་པོ་ནི་ཆོས་ཅན། འཇིག་རྟེན་ཕ་རོལ་ཡོད་ངེས་སམ་ཐེ་ཚོམ་མ་སྐྱེས་པ་དེ་སྲིད་ལྟ་ངན་ཅན་དུ་ཐལ། དེ་སྲིད་འཇིག་རྟེན་ཕ་ （ ༩༦ན ） རོལ་མེད་པར་ལྟ་བའི་མངོན་འགྱུར་གྱི་རྟེན་དང་འདྲ་བའི་ལུས་ཅན་ཡིན་པའི་ཕྱིར། དཔེར་ན། འབྱུང་བ་བདེན་པར་ཞེན་པ་མངོན་འགྱུར་དང་ལྡན་པའི་དུས་བཞིན་ནོ། །འགྱུར་འདིར། དེ་འདི་ལ་ཡོད་པས་མ་བཏུབ་ཀྱི་རྐྱེན་ནོ་ཞེས་འབྱུང་ལ། ནག་ཚོས། དེ་འདི་ལ་ཡོད་པས་ཞེས་ལྡན་པའི་རྐྱེན་བྱིན་པ་སྟེ་ཞེས་འབྱུང་ངོ༌། །ནག་ཚོས། ཇི་སྲིད་དུ་འབྱུང་བའི་སེམས་སུ་གཏོགས་པའི་རྟེན་འདི་ལ་འཇིག་རྟེན་ཕ་རོལ་ཡོད་པར་ལྟ་བའམ། ཐེ་ཚོམ་གྱིས་རྟེན་དུ་མ་གྱུར་པ་དེ་སྲིད་དུ་འཇིག་རྟེན་ཕ་རོལ་ལ་སྐུར་བ་འདེབས་པ་ཕྱིན་ཅི་ལོག་གི་ལྟ་བ་དང་འདྲ་བ་ཉིད་ཀྱི་རྟེན་དུ་འགྱུར་རོ་ཞེས་པ་བདེའོ། །རྒྱང་འཕན་པ་དེ་འབྱུང་བ་འདི་བདེན་པར་ཁས་ལེན། ཕ་རོལ་མེད་པར་འདོད་པས་ཁོའི་རྟག་ཆད་ཀྱི་ལྟ་བ་གཉིས་བསྒྲུབ་བྱ་དང༌། མཐུན་དཔེར་སྦྱར་ནས་སྤྱོད་ལམ་གང་གི་སྐབས་སུ་ཡང་ལྟ་ངན་ཅན་ཡིན་ནོ་ཞེས་སྦྱར་བའོ། །གཉིས་པ་ལ་གཉིས། དཔེ་མ་གྲུབ་པའི་ལན་དང༌། དེ་དགག་པའོ། །དང་པོ་ནི། ཁོ་ན་རེ། དཔེ་མ་གྲུབ་པ་སྟེ། འབྱུང་བ་བདེན་ཞེན་ཡང་དག་པའི་བློ་ཡིན་པའི་ཕྱིར་རོ་ཞེ་ན། གཉིས་པ་ལ་གཉིས། འབྱུང་བ་བདེན་པར་མེད་པས་བདེན་ཞེན་ལོག་པར་བསྟན་པ་དང༌། འབྱུང་བ་བདེན་མེད་དུ་སྒྲུབ་དགོས་པ་ཡིན་པས་བདེན་ཞེན་དཔེར་འཛིན་པ་མི་འཐད་པར་དགག་པའོ།

།དང་པོ་ནི། འབྱུང་བ་བདེན་འཛིན་ལོག་པའི་བློ་ཡིན་ཏེ། འབྱུང་བ་རང་བཞིན་གྱིས་མ་སྐྱེས་པའི་ཕྱིར། གཉིས་པ་ལ་གཉིས། ཕྱོགས་སྔ་དང༌། དེ་དགག་པའོ། །དང་པོ་ནི། ཁོ་ན་རེ། འབྱུང་བ་རང་བཞིན་གྱིས་མ་སྐྱེས་པ་ཉིད་དུ་གསར་དུ་སྒྲུབ་དགོས་པས་འབྱུང་བ་བདེན་ཞེན་ལྟ་ངན་དུ་གྲུབ་མ་ཟིན་པས་དཔེ་མ་གྲུབ་པའི་སྐྱོན་ཡོད་དོ་ཞེ་ན། གཉིས་པ་ལ་གསུམ། མཚམས་སྦྱར་བ། རྩ་བ། འགྲེལ་པའོ། །གཉིས་པ་ནི༑ ཤེས་བྱ་ཆོས་ཅན། འབྱུང་བ་རང་བཞིན་གྱིས་སྐྱེ་མེད་དུ་གསར་དུ་སྒྲུབ་མི་དགོས་པར་ཐལ། དེ་གོང་དུ་གྲུབ་ཟིན་པའི་ཕྱིར་ཏེ། གོང་དུ་བདེན་སྐྱེ་སྤྱིར་བཀག་པས་གྲུབ་ཟིན་པའི་ཕྱིར་རོ། །གསུམ་པ་ནི། དངོས་པོ་ཀུན་ལ་ཐུན་མོང་དུ་མཐའ་བཞིའི་སྐྱེ་བ་བཀག་པས་བདེན་པའི་སྐྱེ་མེད་སྤྱིར་གྲུབ་ཟིན་པས། འབྱུང་བ་དག་ལ་རང་བཞིན་ （ ༩༦བ ） ཡོད་པ་མ་ཡིན་པར་གྲུབ་པས་འབྱུང་བ་བདེན་པར་ཞེན་པ་དཔེར་བཀོད་པ་ལ་གྲུབ་ཟིན་དཔཻར་མ་བཀོད་པའི་ཉེས་པ་མེད་པར་དཔེ་གྲུབ་ཟིན་པ་ཉིད་དོ། །གཉིས་པ་གྲུབ་མཐའ་སྨྲ་བ་གཞན་ཡང་དེ་དང་མཚུངས་པར་བསྟན་པ་ལ་གཉིས། རྟག་ཆད་ཀྱི་ལྟ་བ་ཅན་ཀུན་ལ་སྦྱར་ཏེ་དགག་པ་དང༌། སྦྱར་ཚུལ་བཤད་པའོ། །དང་པོ་ནི། དཔྱོད་པ་པ་ལ་སོགས་པ་ཀུན་མཁྱེན་ལ་སྐུར་བ་འདེབས་པ་སོགས་རང་གཞན་གྱི་སྡེ་པ་རྟག་ཆད་ཅན་ཀུན་ལ། སྤྱོད་ལམ་ཀུན་ཏུ་ལྟ་བ་ངན་པ་དང་འབྲལ་བ་མི་སྲིད་པར་ལོག་རྟོག་ཅན་ཡིན་ནོ་ཞེས་སྦྱར་རོ། ། གཉིས་པ་ལ་གཉིས། ཀུན་མཁྱེན་མེད་པར་ལྟ་བ་ཅན་ལ་སྦྱོར་ཚུལ་བཤད་པ་དང༌། རིགས་པ་དེ་ཀུན་ལ་སྦྱར་ཏེ་དགག་པར་བསྟན་པའོ། །འདི་ལ་གཉིས། རྟག་ཆད་ཅན་ཀུན་ལ་སྦྱར་ཏེ་དགག་པ་དང༌། དེ་ལྟར་བཀག་པས་འདོད་པ་གྲུབ་པར་བསྟན་པའོ། །དང་པོ་ནི་ཞེས་བྱ་བ་ནས་ཕྱི་རོའི་བར་རོ། །གཉིས་པ་ནི། དེ་ལྟར་རང་གཞན་གྱིས་སྡེ་པ་དག་གི་ལྟ་ངན་བཀག་པས་ཁོ་བོ་ཅག་ལ་གནས་སྐབས་འགར་ཡང་མི་འདོད་པར་འཐོབ་པ་ཡོད་པ་མ་ཡིན་ཏེ། དེའི་ཕྱིར་འདི་ལྟར་སྦྱར་ནས་ཕྱོགས་སྔ་ཐམས་ཅད་དགག་པར་བྱ་སྟེ།

ལྟ་ངན་ཐམས་ཅད་བཀག་ནས་བདེན་མེད་རྟོགས་པའི་མི་རྟོག་ཡེ་ཤེས་གདུལ་བྱའི་རྒྱུད་ལ་གྲུབ་པར་མངོན་པར་འདོད་པའི་ཕྱིར་རོ། །གཉིས་པ་དབུ་མ་པ་ལ་ཉེས་པ་མེད་པར་བསྟན་པ་ནི། ཇི་སྟེ་དབུ་མ་པ་ཁྱོད་ཐམས་ཅད་རང་བཞིན་མེད་པར་འཛིན་པ་ལའང་གནས་སྐབས་ཀུན་ཏུ་ལྟ་ངན་ཅན་དུ་སྒྲུབ་པའི་རིགས་པ་དེ་མཚུངས་སོ་སྙམ་ན་མི་མཚུངས་སྟེ། ཁོ་བོ་ཅག་ལྟ་བ་ཕྱིན་ཅི་ལོག་པ་དེ་ལྟར་སྒྲུབ་པའི་དཔེ་མེད་པའི་ཕྱིར་དང༌། དེར་མ་ཟད་གནས་སྐབས་ཀུན་ཏུ་ཡང་དག་པའི་ལྟ་བ་ཅན་དུ་སྒྲུབ་པའི་སྒྲུབ་བྱེད་ཡོད་པའི་ཕྱིར་ཏེ། ཞེས་འཇིག་རྟེན་ཕ་རོལ་ཅེས་སོགས་སྦྱར་རོ། །ནག་ཚོས། དེ་ཡང་ཡོད་པ་མ་ཡིན་ཏེ། གང་གི་ཕྱིར་ཁོ་བོ་ཅག་གི་ཕྱིན་ཅི་མ་ལོག་པའི་ལྟ་བས་སྒྲུབ་པ་ལ་ནི་དཔེ་ཡང་ཡོད་པས་སྨྲ་བར་ཡང་ནུས་སོ། །འཇིག་རྟེན་ཕ་རོལ་ཅེས་སོགས་འབྱུང་བས། ལྟ་ལོག་ཏུ་སྒྲུབ་མི་ནུས་ཏེ། ཡང་དག་པའི་ལྟ་བ་ཅན་དུ་སྒྲུབ་པའི་དཔེ་རྟགས་ཡོད་པས་དེར་སྒྲུབ་ནུས་པའི་ཕྱིར་ཏེ། ཞེས་པ་བདེའོ། །གཉིས་པ་དོན་ （ ༩༧ན ） བསྡུ་བ་ནི། དེའི་ཕྱིར་ཚུལ་འདིས་ཞེས་སོགས་སོ། །གཉིས་པ་ཁྱབ་པ་སྒྲུབ་པ་ལ་གཉིས། དོགས་པ་དགོད་པ་དང༌། དེའི་ལན་ནོ། །འདི་ལ་གཉིས། སྐྱེ་ཚུལ་ལྔ་པ་མེད་པ་ལ་སྤྱིར་བསྟན་པ་དང༌། ལོག་པའི་རྒྱུར་རྟོགས་བཞི་པ་མེད་པའི་སྒོ་ནས་དགག་པའོ། །གཉིས་པ་རྟགས་དགོད་པ་ལ་གཉིས། མཚམས་སྦྱར་བ་དང༌། རྩ་བའོ། །གཉིས་པ་དེ་ལྟར་བཀག་པ་ལ་རྩོད་པ་སྤང་བ་ལ་གཉིས། རང་བཞིན་གྱིས་མེད་ན་རང་བཞིན་གསལ་བར་སྣང་བ་དང་འགལ་བ་སྤང་བ་དང༌༑ རང་བཞིན་གྱིས་མེད་ན་རང་བཞིན་གྱིས་གྲུབ་པར་གསལ་བར་སྣང་བ་དང་འགལ་བ་སྤང་བའོ། །དང་པོ་ལ་གཉིས། རྩོད་པ་དགོད། དེ་དགག་པའོ། ། དང་པོ་ནི། ཁོ་ན་རེ། མངོན་སུམ་གྱིས་སྔོ་སོགས་ཀྱི་རང་བཞིན་མ་མཐོང་བར་ཐལ༑ སྔོ་སོགས་རང་བཞིན་གྱིས་མ་སྐྱེས་པའི་ཕྱིར། འདོད་ན། ཐམས་ཅད་ཀྱི་མངོན་སུམ་ལ་སྔོ་སོགས་ཀྱི་རང་བཞིན་སྣང་བར་མངོན་སུམ་དུ་མཐོང་བར་འགལ་ལོ་ཞེ་ན།

གཉིས་པ་ལ་གཉིས། སྒྲིབ་བྱེད་ཀྱི་དབང་གིས་ལོག་པར་སྣང་བར་བསྟན་པ་དང༌། སྒྲིབ་བྱེད་ལོག་པའི་མཐོང་རྒྱུར་མི་འཐད་པའི་རྩོད་པ་སྤང་བའོ། །དང་པོ་ལ་གསུམ། མཚམས་སྦྱར། རྩ་བ། འགྲེལ་པའོ། །གཉིས་པ་ནི། སྟོང་ཉིད་རྟོགས་པའི་གང་ཟག་ཆོས་ཅན། ཁྱོད་ཀྱིས་སྔོ་སོགས་ཀྱི་རང་བཞིན་མ་མཐོང་བའི་ཐལ། ཁྱོད་ཀྱི་གཏི་མུག་གིས་སྔོ་སོགས་ཀྱི་རང་བཞིན་མཐོང་བ་ལ་བསྒྲིབས་ནས༑ རང་བཞིན་ལས་ལོག་པར་མཐོང་བ་ཡིན་པའི་ཕྱིར། གསུམ་པ་ནི། སྤྲིན་ཚོགས་ནས། ཡོད་པ་མ་ཡིན་ཏེ། ཞེས་པས་སྒྲིབ་བྱེད་ཀྱི་དབང་གིས་རང་བཞིན་མི་སྣང་བར་བསྟན་ལ། རང་གིས་ཞེས་པ་ནས། སྣང་བ་ཡིན་ནོ། །བར་གྱི་གནས་ལུགས་ལས་ཕྱིན་ཅི་ལོག་མཐོང་བར་བསྟན་པ་ཡིན་ནོ། །གཉིས་པ་ལ་གཉིས། སྒྲིབ་བྱེད་ལོག་པའི་མཐོང་རྒྱུར་མི་འཐད་པར་རྩོད་པ་དང༌། དེ་དགག་པའོ། །འདི་ལ་གཉིས། མཚམས་སྦྱར་བ་དང༌། དོན་བཤད་པའོ། །འདི་ལ་གཉིས། དཔེར་དགོད་པ་དང༌། དོན་ལ་སྦྱར་ཏེ་སྒྲུབ་པའོ། །དང་པོ་ནི། ཤེས་བྱ་ཆོས་ཅན། སྒྲིབ་བྱེད་ཀྱི་དབང་གིས་ལོག་པར་མཐོང་བའི་དཔེ་ཡོད་དེ། རབ་རིབ་ཀྱིས་སྒྲིབ་པའི་དབང་གིས་སྐྲ་ཤད་འཛག་སྣང་སོགས་ （ ༩༧བ ） འབྱུང་བའི་ཕྱིར། གཉིས་པ་ལ་གཉིས༑ དཔེ་དོན་སྦྱར་བ་དང༌། དོན་དེ་ཉིད་སྒྲུབ་པའོ། །དང་པོ་ནི། དེ་བཞིན་དུ་གཏི་མུག་གི་དབང་གིས་ལོག་པར་སྣང་སྟེ། གཏི་མུག་གི་དབང་གིས་ལྟ་བ་མི་ཤེས་པའི་གང་ཟག་འདུ་བྱས་ལ་བདེན་པར་ཞེན་པའི་ཕྱིར། གཉིས་པ་ནི། གཏི་མུག་གི་དབང་གིས་འདུས་བྱས་བདེན་པར་འཛིན་པའི་རྒྱུ་མཚན་འདི་ནི་མ་རིག་པའི་རྐྱེན་གྱིས་ཞེས་སོགས་བཅོམ་ལྡན་འདས་ཀྱི་འདུ་བྱེད་མ་རིག་པའི་རྗེས་འགྲོ་ལྡོག་པར་གསུངས་པའི་ཚུལ་འདིས་འདུ་བྱེད་གཏི་མུག་གི་རྗེས་སུ་འགྲོ་ལྡོག་བྱེད་པར་རྟོགས་པ་ལ་བརྟེན་ནས་གནས་ལུགས་ལྟ་བ་ལ་མི་མཁས་པ་སྟེ་རྨོངས་པའི་གང་ཟག་དངོས་སྨྲ་བ་རྣམས་འདུ་བྱེད་ལ་བདེན་ཞེན་འཕེལ་ནས་འཆིང་བར་འགྱུར་ལ། བློ་གྲོས་ཀྱི་ཉི་མས་གཏི་མུག་གི་མུན་པ་སྟུག་པོ་བསལ་ནས་གནས་ལུགས་ལྟ་བ་ལ་མཁས་པའི་ཤེས་རབ་ཅན་ནི།

མ་རིག་པ་ལས་འདུ་བྱེད་འབྱུང་བར་གསུངས་པ་མཐོང་བ་ལ་བརྟེན་ནས་འདུ་བྱེད་རང་བཞིན་མེད་པར་ཁོང་དུ་ཆུད་པ་ཙམ་དུ་མ་ཟད། མངོན་སུམ་དུ་རྟོགས་པ་ལ་བརྟེན་ནས་མ་རིག་པ་སྤངས་ཏེ་གྲོལ་བ་ཐོབ་པར་འགྱུར་བའི་ཕྱིར། མདོར་ན་རྒྱུ་མཚན་གཅིག་ལ་བརྟེན་ནས་འཆིང་གྲོལ་དུ་གྱུར་པའི་རྒྱུ་མཚན་ཡོད་པའི་ཕྱིར་ན་འདུ་བྱེད་བདེན་པར་ཞེན་པའི་རྒྱུ་གཏི་མུག་ཡིན་ཞེས་པའོ། །ངག་དོན་ནི། འདུ་བྱས་བདེན་པར་འཛིན་པ་གཏི་མུག་གི་དབང་གིས་ཡིན་ཏེ། རྟེན་འབྲེལ་གྱི་རྟགས་ལས་འགའ་ཞིག་བདེན་ཞེན་འཕེལ་བར་འགྱུར་ཞིང༌། འགའ་ཞིག་བདེན་མེད་མངོན་སུམ་དུ་རྟོགས་ནས་གྲོལ་བར་འགྱུར་བའི་རྒྱུ་མཚན་ཡོད་པའི་ཕྱིར། གཉིས་པ་ལ་གཉིས། རྩོད་པ་དགོད་པ་དང༌། དེ་དགག་པའོ། །དང་པོ་ལ་གཉིས༑ མཚམས་སྦྱར། རྩ་བའོ། །དང་པོ་ནི། གལ་ཏེ་སྔར་བཤད་པ་དེ་ལྟར་གཟུགས་ལ་སོགས་པ་རྣམས་ལ་དོན་དམ་པར་གྲུབ་པའི་རང་བཞིན་འགའ་ཡང་མེད་ན། འོ་ན་མོ་གཤམ་གྱི་བུ་བཞིན་དུ་གཟུགས་སོགས་དེ་དག་གི་རང་བཞིན་དོན་དམ་པར་ཡོད་པ་མ་ཡིན་པའི་ཕྱིར། དེ་དག་གི་དོན་དམ་པར་གྲུབ་པའི་རང་བཞིན་ཀུན་རྫོབ་ཏུ་སྟེ། ཐ་སྙད་པའི་ཚད་མའི་ངོ་བོར་ཡང་དོན་དམ་པར་བསལ་བར་སྣང་བར་ཡོད་པར་མི་འགྱུར་བ་ཞིག་ན། གཟུགས་ལ་སོགས་པ་རྣམས་

（ ༩༨ན ） ཀྱི་བདེན་གྲུབ་ཀྱི་རང་བཞིན་ནི་ཀུན་རྫོབ་ཏུ་སྟེ་ཐ་སྙད་པའི་ཚད་མའི་རྙེད་དོན་དུ་ཡོད་པ་ཡིན་ནོ། །དེའི་རྙེད་དོན་ཡིན་པ་དེའི་ཕྱིར། གཟུགས་སོགས་དེ་དག་གི་ཡོད་པ་ཉིད་ནི་དོན་དམ་པར་ཡོད་པ་ཉིད་དོ་ཞེས་སྨྲས་པ། གཉིས་པ་ནི། དབུ་མ་པ་ཆོས་ཅན། ཁྱོད་ཀྱིས་གཟུགས་སོགས་བདེན་གྲུབ་ཐ་སྙད་དུ་ཡང་གསལ་བར་མ་མཐོང་བར་ཐལ། དེ་མེད་པའི་ཕྱིར། མོ་གཤམ་གྱི་བུ་བཞིན། ཞེས་སམ། ཆོས་ཅན། ཁྱོད་ཀྱི་ཐ་སྙད་དུ་ཡང་བདེན་གྲུབ་དང་མོ་གཤམ་གྱི་བུ་གཉིས་གསལ་བར་མཐོང་མ་མཐོང་གི་ཁྱད་པར་མེད་པར་ཐལ། དེ་གཉིས་མེད་པར་མཚུངས་པའི་ཕྱིར། ཐལ་བ་ལས། གཟུགས་སོགས་ཆོས་ཅན། བདེན་པར་ཡོད་དེ། དེར་ཐ་སྙད་པའི་ཚད་མས་རྙེད་པའི་ཕྱིར་ཞེ་ན། རྩོད་པ་འདིར་མཐོང་མ་མཐོང་མཚུངས་པའི་རྩོད་པ་འགོད་དགོས་པ་ནི་ལན་གྱིས་ཤེས་སོ། །གཉིས་པ་ལ་གཉིས། སྤྱིར་དངོས་སྨྲ་བས་རྩོད་པར་མི་རིགས། ཁྱད་པར་བྱེ་བྲག་སྨྲ་བས་རྩོད་པར་མི་རིགས་པའོ། །དང་པོ་ལ་གཉིས། བདེན་པར་མེད་ན་སྣང་ཚུལ་འགལ་བའི་རྩོད་པ་མི་འཐད། ཐ་སྙད་དུ་བདེན་པས། བདེན་པར་འགྱུར་བའི་རྩོད་པ་མི་འཐད་པའོ། །དང་པོ་ལ་གཉིས། ལན་གྱིས་བཟློག་པར་མི་ནུས་པའི་གང་ཟག་ལ་རིགས་ཀྱི་དབུ་མ་པ་ལ་མི་རིགས་པ་དང༌། དབུ་མ་པས་ལན་གྱིས་བཟློག་པར་ནུས་པས་རྩོད་པར་མི་རིགས་པའོ། །དང་པོ་ལ་གཉིས། རྩོད་ན་དངོས་སྨྲ་བ་ལས་གཞན་ལ་རྩོད་རིགས་པ་དང༌། རྩོད་ན་དངོས་སྨྲ་བ་ཉིད་ལ་རྩོད་པར་རིགས་པའོ། །དང་པོ་ལ་གསུམ། མཚམས་སྦྱར་བ། རྩ་བ་དང༌། འགྲེལ་པའོ། །གཉིས་པ་ནི། འདིར་ཁ་ཅིག་རང་བཞིན་མེད་པར་མཚུངས་པའི་སྐྲ་ཤད་མཐོང་ལ་མོ་གཤམ་གྱི་བུ་མི་མཐོང་བའི་ཁྱད་པར་མི་རིགས་པར་ཐལ། རང་བཞིན་མེད་པར་མཚུངས་པའི་གཟུགས་སོགས་མཐོང་ལ་མོ་གཤམ་གྱི་བུ་མི་མཐོང་བའི་ཁྱད་པར་མི་རིགས་པའི་ཕྱིར། རྟགས་ཁས་བླངས་སོ། །ཞེས་སྦྱོར་མོད༑ གཞུང་འདི་ནི། ཁྱོད་ལྟར་ན་གང་ཟག་གཉིས་པོ་འདི་ལ་སོ་སོར་རྩོད་པར་རིགས་ཀྱི་དབུ་མ་པ་ལ་རྩོད་པར་མི་རིགས་ཞེས་པའི་དོན་དུ་འགྲེལ་པས་གསལ་བར་ཕྱེ་པ་ཡིན་པས།

འདི་འདྲའི་ཐལ་ཆོས་ཐལ་རྟགས་སུ་སྦྱོར་བ་མིན་ནོ། །ཚིག་ཇི་ （ ༩༨བ ） ལྟ་བ་བཞིན་ཡིན་ན་ནི་འདོད་པར་ནུས་ཤིང༌། རྟགས་དེ་གྲུབ་པའི་ཕྱིར་རང་ལ་མཚུངས་སོ། །རྟགས་ཆོས་སུ་སྦྱོར་ནའང་གསལ་བར་མཐོང་མ་མཐོང་གི་ཁྱད་པར་སྦྱོར་དགོས་སོ། །གསུམ་པ་ནི། རྩོད་པ་འདི་སྨྲ་བ་ཁྱོད་ཀྱི་ལྟར་ན། ཅིའི་ཕྱིར་རབ་རིབ་ཀྱི་མིག་ཉམས་པ་ཁྱེད་ཅག་གི་ཡོད་པ་མ་ཡིན་པའི་ཡུལ་སྐྲ་ཤད་ལ་སོགས་པ་གསལ་བར་མཐོང་ལ། མོ་གཤམ་གྱི་བུ་གསལ་བར་མཐོང་བ་མ་ཡིན་ནོ། །ཞེས་རེ་ཞིག་སྟེ་རིམ་པ་དང་པོར་གང་ཟག་གང་དག་རབ་རིབ་ལ་སོགས་པས་མིག་ཉམས་པར་བྱས་པ་དེ་དག་ཁོ་ན་ལ་བརྩད་པར་བྱ་ལ། དེའི་ཕྱིས་ནི་ཅིའི་ཕྱིར་རང་བཞིན་གྱིས་མ་སྐྱེས་པའི་རང་བཞིན་ཅན་གྱི་གཟུགས་ལ་སོགས་པ་གསལ་བར་མཐོང་ལ། མོ་གཤམ་གྱི་བུ་གསལ་བར་མཐོང་བ་མ་ཡིན་ཞེས་མ་རིག་པའི་རབ་རིབ་ཀྱིས་བློའི་མིག་མ་ལུས་པ་བསྒྲིབས་པའི་སོ་སོའི་སྐྱེ་བོ་ལྟ་བ་མ་རྙེད་པ་རྣམས་ལ་བརྒལ་ཞིང་བརྟག་པར་བྱ་དགོས་སོ། །ཞེས་སོ། །ནག་ཚོས། གང་དག་གི་མིག་རབ་རིབ་ཀྱིས་ཉམས་པར་གྱུར་པ་དེ་དག་ལ་རེ་ཞིག་ཅིའི་ཕྱིར་ཁྱོད་ཀྱི་ཡོད་པ་མ་ཡིན་པའི་ཡུལ་སྐྲ་ཤད་ཅེས་སོགས་དང༌། མིག་མདོངས་པར་ཞེས་དང༌། མོ་གཤམ་གྱི་བུ་མཐོང་བར་མ་འགྱུར་ཞེས་གནོད་པ་སྦྱར་བར་བྱའོ། ། དེ་གཉིས་ཀྱི་དོན་ནི། དངོས་སྨྲ་བ་ཁྱོད་བདེན་མེད་དུ་མཚུངས་ན་གསལ་བར་སྣང་མི་སྣང་གི་ཁྱད་པར་མི་འཐད་ཅེས་པའི་རྩོད་པ་བྱེད་ཕྱིན་ཆད་རབ་རིབ་ཅན་གྱི་གང་ཟག་གཉིས་པོ་འདི་ལ་འཕང་རྒྱུ་ཡིན་ཏེ། འདི་གཉིས་ཀྱི་རྟགས་བསལ་ལ་ལན་མི་ཐེབས་ཤིང༌། ཁྱབ་པ་ཁྱོད་ལྟར་ན་ཚད་མས་གྲུབ་པས་འཁོར་གསུམ་ལ་ལན་མེད་ཅེས་པའོ། ཁོ་བོ་ཅག་དབུ་མ་པ་ལ་ནི་འདི་འདྲའི་བརྒལ་ཞིང་བརྟག་པར་བྱ་བ་འཇུག་པ་མ་ཡིན་ཏེ། འདི་ལྟར་ཁོ་བོ་ཅག་ནི་རྣལ་འབྱོར་པ་འཕགས་པ་རྣམས་ཀྱི་དངོས་པོ་དག་གི་རང་བཞིན་ཇི་ལྟར་གནས་པ་དེ་ལྟར་གཟིགས་ཤིང་རྗེས་སུ་འབྲང་བ་གཞན་གང་དག་རྣལ་འབྱོར་བའི་ཡེ་ཤེས་ཐོབ་པར་འདོད་པ་དེ་དག་གིས་ཀྱང་ཆོས་ཀྱི་རང་བཞིན་རྣལ་འབྱོར་པས་འདི་སྐད་བཤད་པ་ལ་ལྷག་པར་མོས་པ་སྟེ་ངེས་པར་བྱའོ།

།ཞེས་པའི་ལུང་ཇི་ལྟ་བ་བཞིན་དུ་རྣལ་འབྱོར་བ་འཕགས་པའི་ཡེ་ཤེས་ཀྱིས་ཆོས་ཀྱི་རང་བཞིན་ཐུགས་སུ་ཆུད་པའི་ （ ༩༩ན ） སྒོ་ནས་དངོས་པོ་རང་བཞིན་མེད་པར་འཆད་པར་བཞུགས་པའི་གཟིགས་ངོ་ལ་ལྟོས་ནས་ལན་འདེབས་པ་ཡིན་གྱི། རང་གིས་ཤེས་པས་མཐོང་ཚུལ་ལ་ལྟོས་ནས་ལན་འདེབས་པ་མ་ཡིན་ཏེ། ཁོ་བོ་ཅག་ནི་མ་རིག་པའི་རབ་རིབ་ཀྱིས་བློའི་མིག་སྒྲིབ་པ་ཡིན་པའི་ཕྱིར་རོ། །འཕགས་པས་ཇི་བཞིན་དུ་གཟིགས་ཤིང་རང་གིས་མ་ཡིན་པས་དེའི་རྗེས་སུ་འབྲང་དགོས་ཞེས་པའི་ཤེས་བྱེད་དུ་མདོ་དྲངས་སོ། །ནག་ཚོར། ཁམས་ཀྱང་ངོ་བོ་ཉིད་ཀྱིས། ཞེས་དང༌། གང་དག་འབྱུང་བའང༌། ཞེས་ཏེ། འགྲེལ་བཤད་ཀྱི་སྐྱེ་མཆེད་ལ་བཤད་པ་ལྟར་བདེའོ། །དོན་བསྡུ་བ་ནི། དེའི་ཕྱིར་ཐ་སྙད་དུ་ཡང་གསལ་བར་མི་སྣང་བར་ཐལ། དོན་དམ་པར་མེད་པའི་ཕྱིར་ཞེས་པའི་ཐལ་བ་འདི་ནི་རྣལ་འབྱོར་བ་ལ་བརྒལ་ཞིང་བརྟག་པ་ལ་འཇུག་པ་མ་ཡིན་ཏེ། ཐལ་བ་དེ་ལ་ཁྱད་པར་ཡོད་ན་རྣལ་འབྱོར་བའི་མཉམ་བཞག་གི་གཟུགས་སོགས་ཀྱི་རང་བཞིན་གཟིགས་དགོས་ཀྱང༌། དེ་དག་གི་མཉམ་བཞག་གིས་ནི་ཀུན་རྫོབ་ཏུའང་ཆོས་རྣམས་ཀྱི་རང་བཞིན་མ་གཟིགས་ལ། དོན་དམ་པར་ཡང་གཟིགས་པ་མ་ཡིན་ནོ། །དེའི་ཕྱིར་ཁོ་བོའི་ཅག་དེའི་རྗེས་སུ་འབྲང་བའི་ཁྱབ་པ་མེད་པའི་ལན་འདེབས་སོ་ཞེས་པ་སྟེ། བདེན་པར་ཡོད་ན་མཉམ་བཞག་གིས་གཟིགས་དགོས་པས་སོ། །ཞེས་པའོ། །ངག་དོན་ནི༑ དབུ་མ་པ་ཆོས་ཅན། ཁྱོད་ཀྱིས་གཟུགས་སོགས་བདེན་གྲུབ་དང༌། མོ་གཤམ་གྱི་བུ་གཉིས་གསལ་བར་མཐོང་མ་མཐོང་གི་ཁྱད་པར་མི་འཐད་པར་ཐལ། དེ་གཉིས་མེད་པར་མཚུངས་པའི་ཕྱིར། ཞེས་པའི་ཐལ་འགྱུར་ཆོས་ཅན། ཁྱོད་དབུ་མ་པ་ལ་འཕང་བ་མི་རིགས་པར་ཐལ། ཁྱོད་གཞན་ལ་འཕང་རིགས་ཀྱི་ཐལ་འགྱུར་ཡིན་ན། སྐྲ་ཤད་སྣང་ཞེན་ཅན་དང་གཟུགས་སོགས་བདེན་པར་སྣང་ཞེན་ཅན་གྱི་གང་ཟག་གཉིས་ལ་སྔ་ཕྱིར་འཕང་བར་རིགས་ཀྱི། དབུ་མ་པ་ལ་གནོད་བྱེད་དུ་མི་འཇུག་པའི་ཕྱིར། དང་པོ་གྲུབ་སྟེ། དེ་གཉིས་ཀྱིས་འདོད་པར་མི་ནུས།

རྟགས་ལན་མི་ཐེབས། ཁྱབ་པ་ལའང་ལན་མི་ཐེབས་པའི་ཕྱིར། རྟགས་ཕྱི་མ་ཁས་བླངས་སོ། །རྟགས་གཉིས་པ་གྲུབ་སྟེ། དབུ་མ་པ་འཕགས་པའི་རྗེས་སུ་འབྲངས་ནས་ལན་འདེབས་ལ། འཕགས་པ་ལ་བརྒལ་བ་འདི་མི་འཇུག་པའི་ཕྱིར་ཏེ༑ ཐ་སྙད་དུ་སྣང་ཡང་ （ ༩༩བ ） དོན་དམ་དུ་ཡོད་མི་དགོས་ཞེས་དེས་ཁྱབ་མེད་ཀྱི་ལན་འདེབས་པའི་ཕྱིར་ཏེ། རྗེས་ཐོབ་ཏུ་སྣང་ཡང་མཉམ་བཞག་ཏུ་མི་སྣང་བར་རྣལ་འབྱོར་པ་དེས་གྲུབ་པའི་ཕྱིར་ཏེ། འཕགས་པའི་མཉམ་བཞག་གིས་གཟུགས་སོགས་ཀྱི་རང་བཞིན་བདེན་གྲུབ་བདེན་གཉིས་གང་དུའང་མ་གཟིགས་པའི་ཕྱིར། སོ་སོར་ཕྱེ་ནས་དགོད་ན། རྐང་པ་དང་པོ་གསུམ་སྐྲ་ཤད་གསལ་བར་སྣང་ཞིང་ཞེན་པ་ཡོད་པའི་གང་ཟག་ཆོས་ཅན། ཁྱོད་ཀྱིས་སྐྲ་ཤད་གསལ་བར་མ་མཐོང་བར་ཐལ། སྐྲ་ཤད་མེད་པའི་ཕྱིར་ཞེས་པའི་ཐལ་འགྱུར་ཆོས་ཅན། ཁྱོད་སྐྲ་ཤད་གསལ་བར་སྣང་ཞེན་ཅན་གྱི་གང་ཟག་ལ་འཕང་རིགས་པར་ཐལ། ཁྱོད་གཞན་ལ་འཕང་རིགས་ཀྱི་ཐལ་འགྱུར་གང་ཞིག གང་ཟག་དེ་ལ་འཕངས་པའི་ཚེ་དེས་ལན་གྱིས་བཟློག་པར་མི་ནུས་པའི་ཐལ་འགྱུར་ཡིན་པའི་ཕྱིར་ཏེ། གང་ཟག་དེས་རྟགས་ཆོས་ལ་ལན་མི་ཐེབས། ཁྱབ་པ་ཚད་མས་གྲུབ་པའི་ཕྱིར། རྟགས་ཕྱི་མ་ཁས་བླངས་སོ། །ཐལ་བ་སྔ་མའི་གང་ཞིག་མ་གྲུབ་ན། རྩོད་པའི་ཐལ་འགྱུར་དེ་གཞན་ལ་འཕང་རིགས་སུ་འགལ་ལོ། །རྐང་པ་ཐ་མ་ལ། བདེན་པར་སྣང་ཞེན་ཅན་གྱི་གང་ཟག་ཆོས་ཅན། ཁྱོད་ཀྱིས་ཐ་སྙད་དུའང་གཟུགས་སོགས་བདེན་གྲུབ་གསལ་བར་མ་མཐོང་བར་ཐལ། གཟུགས་སོགས་བདེན་གྲུབ་མེད་པའི་ཕྱིར། ཞེས་པའི་ཐལ་འགྱུར་ཆོས་ཅན། ཁྱོད་གཟུགས་སོགས་བདེན་པར་སྣང་ཞེན་ཅན་གྱི་གང་ཟག་ལ་འཕང་རིགས་པར་ཐལ། ཁྱོད་གཞན་ལ་འཕང་རིགས་ཀྱི་ཐལ་འགྱུར་གང་ཞིག གང་ཟག་དེ་ལ་འཕངས་པའི་ཚེ་ལན་གྱིས་བཟློག་པར་མི་ནུས་པའི་ཐལ་འགྱུར་ཡིན་པའི་ཕྱིར་ཏེ། རྟགས་སྒྲུབ་ཚུལ་སྔར་དང་འདྲའོ། །དབུ་མ་པ་ཆོས་ཅན། ཁྱོད་ཀྱིས་གཟུགས་སོགས་བདེན་གྲུབ་གསལ་བར་མ་མཐོང་བར་ཐལ༑ གཟུགས་སོགས་བདེན་གྲུབ་མེད་པའི་ཕྱིར།

ཞེས་པའི་ཐལ་འགྱུར་ཆོས་ཅན༑ དབུ་མ་པ་ལ་གནོད་བྱེད་དུ་མི་འཇུག་པར་ཐལ། དབུ་མ་པས་ཁྱབ་མེད་ཀྱིས་ལན་གྱིས་བཟློག་པར་ནུས་པའི་ཕྱིར་ཏེ། དབུ་མ་པ་འཕགས་པའི་གཟིགས་ཚུལ་གྱི་རྗེས་སུ་འབྲངས་ནས་ལན་འདེབས་ལ། འཕགས་པ་ལ་བརྒལ་བ་དེ་མི་འཇུག་པའི་ཕྱིར་ཏེ། དེས་ཁྱབ་མེད་ཀྱི་ལན་ཐེབས་པའི་ཕྱིར་ཏེ། འཕགས་པས་རྗེས་ཐོབ་ཏུ་བདེན་པར་སྣང་ཞིང༌། མཉམ་ （ ༡༠༠ན ） བཞག་ཏུ་བདེན་གྲུབ་མི་སྣང་བའི་ཕྱིར། ཁྱབ་སྟེ། བདེན་གྲུབ་ཡོད་ན་འཕགས་པའི་མཉམ་བཞག་གིས་གཟིགས་དགོས་པའི་ཕྱིར། རེ་ཞིག་དང་ཕྱི་ནས་ཞེས་པའི་ནུས་པ་ནི། རབ་རིབ་ཅན་གཉིས་ལ་རྩོད་རིགས་ལ། གོ་རིམ་ཡང་སྔ་ཕྱི་དེ་ལྟར་ཡིན་ཏེ། ཐ་མལ་གྱི་རབ་རིབ་ཅན་ལ་རྩོད་པའི་ཐལ་བ་འདི་ཕྱི་མ་ལས་ཆེས་གསལ་ཤིང་རྟོགས་སླ་བའི་ཕྱིར། ཞེས་པའོ། །གཉིས་པ་དངོས་སྨྲ་བ་ཉིད་ལ་རྩོད་རིགས་པ་ལ་གསུམ། མཚམས་སྦྱར་བ་དང༌༑ རྩ་བ། འགྲེལ་པའོ། །དང་པོ་ནི། རབ་རིབ་ཅན་ལ་བརྒལ་ཞིང་བརྟག་པ་འཇུག་པར་མ་ཟད། རྩོད་པ་འདིས་ནི་དངོས་སྨྲ་བ་ཁྱོད་ཉིད་ལ་འཇུག་པ་ཡིན་ནོ་ཞེས་བཤད་པ་ཞེས་སོ། །ནག་ཚོར། རབ་རིབ་ཅན་ལ་གནོད་པར་འགྱུར་བ་ལྟ་ཞོག ཁྱོད་ཉིད་རེ་ཞིག་གནོད་པར་སྒྲུབ་པའི་ཕྱིར། ཞེས་འབྱུང་ངོ༌། །གཉིས་པ་ནི། ཤེས་བྱ་ཆོས་ཅན། ཆོས་དེ་བདེན་མེད་དུ་མཚུངས་ན་བདེན་པར་གསལ་བར་མི་སྣང་བར་མི་མཚུངས་པར་ཐལ། རྨི་ལམ་གྱི་རྟ་གླང་སོགས་དང་མོ་གཤམ་གྱི་བུ་བདེན་མེད་དུ་མཚུངས་ཀྱང་གསལ་སྣང་མེད་པར་མི་མཚུངས་པའི་ཕྱིར། གསུམ་པ་ནི། གཞན་སླ་ལ། དེའི་ཕྱིར་ཞེས་སོགས་ལ། ནག་ཚོས། བདག་ཉིད་རེ་ཞིག་མི་རིགས་པར་ཤེས་པར་གྱིས་ལ། རྗེས་ལ་ཁོ་བོ་ལའང་མི་རིགས་པར་སྟོན་ན་ནི་བརྗོད་པར་ནུས་པའང་ཡིན་ཏེ། ཞེས་པ་བདེའོ། །འགྲེལ་བཤད་དུ་འདིས་ནི་རང་གི་འདོད་པ་དང་འགལ་བ་ཉིད་སྟོན་པའོ། །ད་ནི་མ་ངེས་པ་ཉིད་བསྟན་པའི་ཕྱིར་ཞེས་འབྱུང་ངོ༌། །དོན་ནི། ཁྱེད་རང་ལ་གནོད་བྱེད་ཡོད་ཀྱི། ཁོ་བོ་ལ་རྩོད་ཀྱང་ལན་བརྗོད་པར་ནུས་ཞེས་པའོ།

།གཉིས་པ་དབུ་མ་པས་ལན་གྱིས་བཟློག་པར་ནུས་པས་རྩོད་པར་མི་རིགས་པ་ནི། ཐལ་འགྱུར་དེ་ཆོས་ཅན། ངེད་དབུ་མ་པ་ལ་གནོད་བྱེད་དུ་མི་འཇུག་པར་ཐལ། ངེད་ཀྱིས་ཁྱབ་མེད་ཀྱི་ལན་གྱིས་བཟློག་པར་ནུས་པའི་ཕྱིར། ཇི་སྐད་དུ་ཞེས་སོགས་ནི། འདིའི་ཁུངས་དང་འོག་མ་གཉིས་ཁུངས་སུ་དྲངས་སོ། ། གཉིས་པ་ཐ་སྙད་དུ་བདེན་པས་བདེན་གྲུབ་ཏུ་འགྱུར་བའི་རྩོད་སྤང་ལ་གཉིས། སྐྱོན་དེ་གཞན་ལ་འཇུག་པར་བསྟན་པ་དང༌། རང་ལ་མི་འཇུག་པར་བསྟན་པའོ།། དང་པོ་ནི། འགྲོ་བ་དག་ནི། ཞེས་སོགས་ཀྱི་ལུང་ལས་ནི། གཟུགས་སོགས་རང་བཞིན་གྱ྄ིས་ （ ༡༠༠བ ） མ་སྐྱེས་པ་ཡིན་བཞིན་དུ་འཇིག་རྟེན་པའི་མངོན་སུམ་ཚད་མའི་ཡུལ་དུ་འགྱུར་ལ། མོ་གཤམ་བུ་ནི་མ་ཡིན་པས་ན། གཟུགས་ཆོས་ཅན། བདེན་པར་གྲུབ་པར་ཐལ། ཐ་སྙད་པའི་ཚད་མས་བདེན་པར་རྙེད་པའི་ཕྱིར་ཞེས་པའི་ཐལ་བ་འདི་ཁྱེད་རང་ཉིད་ལ་མ་ངེས་པ་སྟེ་གནོད་བྱེད་དུ་གྱུར་པ་ཡིན་ཏེ། འདོད་པར་མི་ནུས་པར་ལུང་ལས་གསལ་བར་གྲུབ་པའི་ཕྱིར་དང༌། རྟགས་དང་ཁྱབ་པ་ཁས་བླངས་པའི་ཕྱིར་རོ། །ནག་ཚོས། ཁྱེད་རང་ཉིད་ལ་ཉེས་པར་འགྱུར་བ་ཡིན་གྱི་ཞེས་འབྱུང་ངོ༌། །གཉིས་པ་ལ་གཉིས། རྟགས་མ་གྲུབ་ཀྱི་ལན་གྱིས་དགག་པ་དང༌། ལན་དེ་འཐད་ཚུལ་ལུང་དང་སྦྱར་བའོ། །དང་པོ་ནི། ཁོ་བོ་ཅག་ལ་ནི་ཐལ་བ་འདི་བརྩད་དུ་མེད་པ་ཉིད་དེ། འདི་ལྟར་ཁོ་བོ་ཅག་གིས་ནི་གཟུགས་སོགས་ཀུན་རྫོབ་སྟེ་ཐ་སྙད་དུ་རང་བཞིན་གྱིས་སྐྱེ་བར་ཁས་བླངས་ནས་དོན་དམ་པར་འགོག་པ་ཡིན་ནོ། །ཅིའི་ཕྱིར་ཞེ་ན། ཇི་ལྟར་ཞེས་འཆད་དེ། ཐལ་འགྱུར་དེ་ཆོས་ཅན་ནོ། །དབུ་མ་པ་ལ་གནོད་བྱེད་ཀྱི་ཐལ་འགྱུར་མ་ཡིན་པར་ཐལ། དེས་རྟགས་མ་གྲུབ་ཀྱི་ལན་ཐེབས་པའི་ཕྱིར་ཏེ། རྟགས་ཁས་ཀྱང་མ་བླངས། ཚད་མས་ཀྱང་མ་གྲུབ་པའི་ཕྱིར་ཏེ། མོ་གཤམ་གྱི་བུ་བཞིན་དུ་གཟུགས་སོགས་བདེན་པ་གཉིས་ཆར་དུ་རང་བཞིན་གྱིས་སྐྱེ་བ་མེད་པའི་ཕྱིར་དང༌། དེ་བཞིན་དུ་དངོས་པོ་ཐམས་ཅད་བདེན་པ་གཉིས་ཆར་དུ་རང་བཞིན་གྱིས་སྐྱེ་བ་མེད་པའི་ཕྱིར་རོ།

། འགྲོ་བ་དག་ནི་ཞེས་སོགས་ནི། གཞུང་སྔ་མས་སྐྱོན་དེ་གཞན་ལ་འཇུག་གི་རང་ལ་མི་འཇུག་ཅེས་དང༌། གཞུང་ཕྱི་མ་འདིར་ཡང་དེ་ལྟར་བཤད་པའི་གཞན་ལ་འཇུག་ཚུལ་གསལ་བར་མདོ་འདིས་བསྟན་ནས་གཞུང་འདི་བཤད་པས་གཞུང་ཕྱི་མ་ལ་འདྲེན་པ་གསལ་བར་ཡོད་དོ། །གཉིས་པ་ལ་གཉིས། ལུང་དང་སྦྱར་བ་དང༌། སྦྱར་བའི་ལུང་དོན་བཤད་པའོ༑ ༑དང་པོ་ནི། གཟུགས་སོགས་རང་བཞིན་གྱིས་མ་སྐྱེས་ཏེ། དེ་ལ་དགོངས་ནས་སྟོན་པས། གདོད་ནས་ཞི་ཞིང་མ་སྐྱེས་པ། །ཞེས་སོགས་གསུངས་པའི་ཕྱིར། གཉིས་པ་ནི། དཀོན་མཆོག་སྤྲིན་ལས། ཆོས་ཀྱི་འཁོར་ལོ་ཞེས་པའི་ལུང་དང༌། ལུང་དོན་ནི་སྔ་མ་ཕྱི་མས་བཤད་པ་སྟེ། སླའོ། །ཆོས་ཀྱི་འཁོར་ལོ་བསྐོར་བ་ནི། ཟབ་བཞི་སྤྲོས་བྲལ་ཞེས་སོགས་ཀྱི་ཆོས་འཁོར་རོ། །གཉིས་པ་ཁྱད་པར་བྱེ་བྲག་སྨྲ་བས་རྩོད་པ་མི་རིགས་པ་ལ་གཉིས། དངོས་ཀྱི་དོན་ （ ༡༠༡ན ） དང༌། རྩོད་པ་སྤང་བའོ། །དང་པོ་ནི། རང་གི་སྡེ་པ་བྱེ་བྲག་ཏུ་སྨྲ་བ་རྣམས་ཀྱིས་ནི་ཁྱད་པར་དུ་བརྒལ་བར་མི་རིགས་ཏེ། བུམ་པ་ཆོས་ཅན། ཐ་སྙད་དུའང་མོ་གཤམ་བུ་བཞིན་དུ་མི་སྣང་བར་ཐལ། དོན་དམ་པར་མེད་པའི་ཕྱིར། ཞེས་པའི་ཐལ་འགྱུར་ཆོས་ཅན༑ བྱེ་བྲག་སྨྲ་བས་དབུ་མ་པ་ལ་འཕང་བར་མི་རིགས་པར་ཐལ། དབུ་མ་པ་ལ་ཁས་བླངས་པ་བཞིན་དུ་ཆོས་ཐམས་ཅད་དོན་དམ་པར་མེད་ཅིང་ཀུན་རྫོབ་ཏུ་ཡོད་པའི་ཕྱིར་དང༌། བྱེ་བྲག་སྨྲ་བ་ཉིད་ལ་ཐལ་བ་དེ་ལྡོག་པའི་ཚེ་བྱེ་བྲག་སྨྲ་བས་འཁོར་གསུམ་ལ་ལན་མེད་པའི་ཕྱིར་ཏེ། རྟགས་གསལ་ནི་གང་ལ་བཅོམ་དང་ཞེས་ཁས་བླངས་ཤིང༌། ཁྱབ་པ་ནི་ད་ལྟ་ཁས་བླངས་པས་སོ། །གཉིས་པ་ནི། ཁོ་ན་རེ། དེ་བཞིན་དངོས་པོ་ཐམས་ཅད་ཅེས་པ་མི་འཐད་དེ། བུམ་པ་ལ་གདགས་གཞི་རྫས་ཡོད་ཡོད་པས་བཏགས་ཡོད་དུ་རིགས་ཀྱང༌། ཁྱོད་ལྟར་ན། ཆོས་ཐམས་ཅད་བཏགས་པ་ཙམ་ཁོ་ན་ཡིན་ནོ་ཞེས་སྨྲ་བས་བཏགས་པའི་རྟེན་གྱིས་གདགས་གཞི་རྫས་ཡོད་ཅི་ཡང་མེད་པ་དེ་ལ་མོ་གཤམ་བུ་དང་མཚུངས་པའི་ཐལ་བ་བཟློག་ཏུ་མེད་དོ་ཞེ་ན།

གདགས་གཞི་རྫས་ཡོད་སྒྲུབ་མི་ནུས་པའི་ཕྱིར་ཏེ། བཞི་བརྒྱ་པར། གཟུགས་ལ་སོགས་པ་ཞེས་སོགས་དང༌། རིན་ཆེན་ཕྲེང་བར་ཡང༌༑ ས་ཆུ་ཞེས་པའི་རྐང་པ་གཉིས་ཀྱིས་བདེན་མེད་ཀྱི་དམ་བཅའ་དང༌། དེ་ནས་གཉིས་ཀྱི་རྟགས་དང༌། དེ་ནས་གསུམ་གྱིས་ཁྱབ་པ་བསྟན་ནས། དེ་ནས་གཅིག་གིས་ཚོགས་པ་བདེན་མེད་དུ་བསྟན་ཏོ། །དེ་དག་གི་རྟེན་རྫས་ཡོད་མེད་པར་བསྟན་ནས། རྟེན་རྫས་ཡོད་ལ་བརྟེན་པ་བཏགས་ཡོད་བརྟེན་པའང་མི་རུང་བར་བསྟན་པ་ནི། བཞི་བརྒྱ་པར། དངོས་པོ་རྟག་པ་ཞེས་སོགས་དྲངས་སོ། །དེ་ནས་རྟེན་བརྟེན་པ་ཐམས་ཅད་བཏགས་ཡོད་ཉིད་དུ་འཐད་ཚུལ་གྱི་དཔེ་མདོ་དང་སྦྱར་ནས་བཤད་དོ། །གཉིས་པ་བཏགས་ཡོད་ཀྱི་སྐྱེ་བ་ཡོད་པར་བསྟན་པ་ལ་གཉིས༑ སྐྱེ་བ་བརྟེན་ནས་བཏགས་པ་ཙམ་དུ་གྲུབ་པར་བསྟན་པ་དང༌། དེ་ལྟར་བསྒྲུབས་པའི་ཕན་ཡོན་བསྟན་པའོ། །དང་པོ་ལ་གསུམ། དྲིས་ལན་གྱིས་མཚམས་སྦྱར་བ་དང༌། རྩ་བ་དང༌། འགྲེལ་པའོ། །དང་པོ་ནི། ཁོ་ན་རེ། མཐའ་བཞིའི་སྐྱེ་བ་བདེན་པ་གཉིས་ཆར་དུ་མེད་ན་ཕྱི་ནང་གི་དངོས་པོ་རྣམས་ཀུན་རྫོབ་ཏུ་སྐྱེ་བ་ཇི་ལྟར་ངེས་པར་བྱ་ཞེ་ན་ （ ༡༠༡བ

） ཞེས་ཏེ། སྐྱེ་བ་མེད་པར་ཐལ། མཐའ་བཞིའི་གང་རུང་གི་སྐྱེ་བ་མེད་པའི་ཕྱིར། ཞེ་ན། གཉིས་པ་ནི། མ་ཁྱབ་པར་ཐལ། མཐའ་བཞིའི་སྐྱེ་བ་མེད་པས་བདེན་སྐྱེ་མེད་ཀྱང་བརྟེན་ནས་བཏགས་པ་ཙམ་གྱིས་སྐྱེ་བ་ཡོད་པའི་ཕྱིར། གསུམ་པ་ནི། གང་གི་ཕྱིར་ཞེས་སོགས་སླ་ཞིང༌༑ ནག་ཚོས་འདིའི་ཕྱིར་དེ་ཡོད་ན་འདི་བྱུང་བ་ཞེས་བྱ་བ་རྐྱེན་ཉིད་འདི་པ་ཙམ་འཇིག་རྟེན་གྱི་ཐ་སྙད་རྒྱུན་མི་ཆད་པ་ལ་བརྟེན་ནས་འབྱུང་སྟེ། ཞེས་པ་བདེ་བས་གཞུང་འདིས་མྱུ་གུ་ས་བོན་ལས་སྐྱེ་བ་ཙམ་ཞིག་སྒྲུབ་པ་མ་ཡིན་གྱི། དེའི་སྐྱེ་བ་བརྟེན་ནས་བཏགས་པ་ཙམ་ཞིག་ཏུ་སྟོན་པ་ཡིན་ནོ། །དེས་ན་དངོས་པོ་རྣམས་ཆོས་ཅན། བརྟེན་ནས་སྐྱེ་སྟེ་མཐའ་བཞི་ལས་མི་སྐྱེ་ཞིང་ཐ་སྙད་དུ་སྐྱེ་བའི་ཕྱིར་ཞེས་མི་སྦྱོར་ཀྱི་ཁྱོད་ཀྱི་སྐྱེ་བ་བརྟེན་ནས་བཏགས་པ་ཙམ་དུ་གྲུབ་སྟེ། ཁྱོད་ཀྱི་སྐྱེ་བ་ཡོད་བདེན་སྐྱེ་ཁེགས་པའི་ཕྱིར། ཞེས་པའོ། །རྟེན་ནས་སྐྱེ་བ་ཙམ་དུ་སྒྲུབ་པ་གཞུང་དོན་དུ་བྱས་ན་རིན་ཆེན་ཕྲེང་བའི་ལུང་དང་རྩ་ཤེའི་ལུང་དོན་དང་མི་འགྲིག་གོ ༑དེས་ན་འཇིག་རྟེན་གྱི་ཐ་སྙད་ཀྱི་སྐྱེ་བ་མི་བཅད་པ་སྟེ་མི་འགོག་པའི་དོན་དུ་རྐྱེན་ཉིད་འདི་པ་ཙམ་ལ་བརྟེན་ཏོ། །ཆོས་ཀྱི་བརྡ་ཞེས་པ་ནི་ཐ་སྙད་ལ་ཟེར་བས། ཆོས་རྣམས་ཀྱི་ཐ་སྙད་དུ་ཡོད་ཚུལ་ནི་འདི་ཡིན་ཏེ། བརྟེན་ནས་སྐྱེ་བ་དང་བརྟེན་ནས་བཏགས་པ་གཉིས་བཤད་དོ། །གཉིས་པ་ལ་གཉིས། བཏགས་པ་ཙམ་དུ་གཏོགས་པས་ཀུན་བཏགས་ཀྱི་ལྟ་ངན་ལྡོག་པར་བསྟན་པ་དང༌། ལྷན་སྐྱེས་ཀྱིས་ལྟ་ངན་ལྡོག་པར་བསྟན་པའོ། ། དང་པོ་ལ་གཉིས། མཚམས་སྦྱར་བ་དང༌། དོན་བཤད་པའོ། །དང་པོ་ནི། རྟེན་ཅིང་འབྲེལ་བར་འབྱུང་བ་རྐྱེན་ཉིད་འདི་པ་ཙམ་འདི་ཡོད་ན་དེ་ལ་ལྟོས་ནས་འདི་འབྱུང་བ་བཤད་པ་ན་ཞེས་སྦྱར་རོ། །གཉིས་པ་ལ་གཉིས། རྟགས་དགོད་པ་དང༌། ཁྱབ་པ་སྒྲུབ་པའོ། །དང་པོ་ལ་གཉིས། རྩ་བ་དང་འགྲེལ་པའོ། །དང་པོ་ནི། ཤེས་བྱ་ཆོས་ཅན། རྟེན་འབྲེལ་གྱི་དོན་རྟོགས་ན་མཐའ་བཞིའི་སྐྱེ་བར་རྟོག་པ་སོགས་ཀྱི་ཀུན་བཏགས་ཀྱི་ལྟ་ངན་མཐའ་དག་མི་འབྱུང་སྟེ།

ཆོས་ཐམས་ཅད་བརྟེན་ནས་བཏགས་པ་ཙམ་དུ་རྟོགས་ན་བདེན་མེད་རྟོགས་པར་འགྱུར་བའི་ཕྱིར་རམ། བདེན་འཛིན་ཀུན་བཏགས་ལྡོག་པའི་ཕྱིར། གཉིས་པ་ནི། （ ༡༠༢ན ） གང་གི་ཕྱིར་བརྟེན་ནས་འབྱུང་བའི་རིགས་པ་འདི་ཙམ་ཞིག་གི་དོན་རྟོགས་ན་དངོས་པོ་ཀུན་རྫོབ་པ་རྣམས་ཀྱི་བདག་གི་ངོ་བོ་བརྟེན་ནས་བཏགས་པ་ཙམ་གྱི་ཡོད་པ་ཐོབ་པ་སྟེ་རྙེད་ཀྱི། བཏགས་ཡོད་ཀྱི་སྡོད་ཚུལ་ལས་གཞན་དུ་རྙེད་པ་མ་ཡིན་པའི་ཕྱིར། རྟེན་ཅིང་འབྲེལ་བར་འབྱུང་བའི་རྐྱེན་ཉིད་འདི་པ་ཙམ་གྱི་རིགས་པ་འདིས་ཇི་སྐད་བཤད་པའི་མཐའ་བཞིའི་སྐྱེ་བར་རྟོགས་པ་སོགས་ཀྱི་ལྟ་ངན་གྱི་དྲ་བ་མཐའ་དག་གཅོད་པར་བྱེད་དོ། །རྟག་པ་དང་ཞེས་སོགས་དུས་ལ་ལྟོས་པའི་ལྟ་ངན་བཞི་དང༌། དངོས་པོ་དང་ཞེས་སོགས་ངོ་བོ་ལ་ལྟོས་པའི་ལྟ་ངན་ནོ། །དང་པོ་ལ་ཡང་རྒྱུན་དང་སྐད་ཅིག་ལ་ལྟོས་པ་གཉིས་གཉིས་སོ། །རྟེན་འབྱུང་གིས་དོན་རྟོགས་ན་རྟོག་པས་ནི་དངོས་པོ་འགའ་ལ་ཡང་རང་བཞིན་གྱིས་ཡོད་པར་ཁས་མི་ལེན་པར། རང་བཞིན་གྱིས་མེད་པར་རྟོགས་པར་འགྱུར་ཏེ། དེ་དང་དེ་བརྟེན་ཞེས་སོགས་བསྟན་བཅོས་དང༌། མདོའི་ཤེས་བྱེད་དྲངས་སོ། །གཉིས་པ་ཁྱབ་པ་སྒྲུབ་པ་ལ་གཉིས། མཚམས་སྦྱར་བ་དང༌། དོན་བཤད་པའོ། །དང་པོ་ནི། དེ་ལྟར་རང་བཞིན་གྱིས་མེད་པར་རྟོགས་པའི་ཚེ། ལྟ་ངན་དེ་དག་མི་འབྱུང་སྟེ། རང་བཞིན་གྱིས་གྲུབ་པ་འགའ་ཞིག་ཡོད་ན་ནི་སྟེ་ཡོད་པར་གྲུབ་མཐས་རྟོགས་ན་མཐའ་བཞིའི་སྐྱེ་བར་རྟོགས་པ་སོགས་འབྱུང་སྲིད་ནའང༌། བདེན་པར་ཀུན་ཏུ་བཏགས་པ་ལས་རྣམ་པ་གཞན་དུ་ནི་རྟོག་པ་དེ་དག་འབྱུང་བ་མ་ཡིན་ནོ་ཞེས་བསྟན་པའི་ཕྱིར་བཤད་པ། གཉིས་པ་ནི། བདེན་འཛིན་ཀུན་བཏགས་ལོག་ན་མཐའ་བཞི་གང་རུང་དུ་སྐྱེ་བར་རྟོག་པ་སོགས་ཀུན་བཏགས་ཀྱི་ལྟ་ངན་ལྡོག་སྟེ། དེ་འདྲའི་ལྟ་ངན་དེ་དག་བདེན་འཛིན་ཀུན་བཏགས་ཀྱིས་སྐྱེད་པའི་ཕྱིར། བུད་ཤིང་མེད་ན་མེ་ལྡོག་པ་བཞིན་ནོ༑ ༑གཉིས་པ་ལྷན་སྐྱེས་ཀྱི་ལྟ་ངན་ལྡོག་པར་བསྟན་པ་ནི།

གང་གི་ཕྱིར་ཇི་སྐད་བཤད་པའི་རྟེན་འབྱུང་གི་རིགས་པ་ལས་བདེན་པའི་དངོས་པོ་སྲིད་པ་རྣམ་པ་ཐམས་ཅད་དུ་ཡོད་པ་མ་ཡིན་པར་རྟོགས་པ་དེའི་ཕྱིར། དེ་ལྟར་རྟོགས་པའི་རྣལ་འབྱོར་པ་འཕགས་ལམ་མངོན་དུ་མཛད་པས་བདེན་པ་མ་གཟིགས་པའི་ཚུལ་གྱིས་བདེན་མེད་གཟིགས་པ་དག་གིས་ཆོས་གང་ལ་ཡང་བདེན་དངོས་རྡུལ་ཕྲན་ཙམ་ཡང་མ་གཟིགས་ཤིང་ （ ༡༠༢བ ） གཟུགས་སོགས་བདེན་པར་རྟོག་པའི་འདུ་བྱེད་དེ་བག་ཆགས་ཐོག་མ་མེད་པ་ནས་གོམས་པ་རྣམས་ཀྱང་དེ་དག་ལས་ལྡོག་པར་མི་འགྱུར་ཏེ། མིག་སྨན་བསྐུས་པའི་སྐྲ་ཤད་སོགས་སུ་རྟོག་པ་ཉིད་ལོག་པ་ཉིད་རབ་རིབ་ཅན་ལ་འབྲས་བུ་འདི་འབྱུང་བར་འགྱུར་གྱིས། སྐྲ་ཤད་སོགས་ཀྱི་ཡུལ་གྱི་གཟུགས་གཞན་ཞིག་ཏུ་འགྱུར་བ་མ་ཡིན་ནོ། །ནག་ཚོས། སྐྲ་ཤད་ལ་སོགས་པ་ཡུལ་གྱི་གཟུགས་གཞན་ཞིག་ཏུ་འགྱུར་བ་ནི་མ་ཡིན་ནོ། །ཞེས་འབྱུང་ངོ༌། །གཉིས་པ་དེ་ལྟར་རིགས་པས་དཔྱད་པ་བྱས་པའི་འབྲས་བུ་བསྟན་པ་ལ་གཉིས༑ རྩོད་པ་ལྷུར་ལེན་གྱི་ཆེད་དུ་དེ་ཁོ་ན་ཉིད་ལ་དཔྱད་པ་བྱས་པ་མ་ཡིན་པ་དང༌༑ རྩོད་ཕྱིར་མ་ཡིན་པ་དེ་ཁོ་ན་ཉིད་བསྟན་པས་གྲོལ་བར་འགྱུར་བའོ། ། དང་པོ་ལ་གཉིས། གྲོལ་བ་ཐོབ་ཕྱིར་དུ་དགག་སྒྲུབ་བྱས་པའི་ཤེས་བྱེད་བསྟན་པ་དང༌༑ རྩོད་པ་ལྷུར་ལེན་གྱི་ཆེད་དུ་དགག་སྒྲུབ་བྱས་པ་མིན་པར་བསྟན་པའོ། ། དང་པོ་ལ་གསུམ། མཚམས་སྦྱར། རྩ་བ། འགྲེལ་པའོ། །དང་པོ་ནི། གོང་དུ་བདེན་མེད་རྟོགས་པ་ལས་བདེན་འཛིན་ཀུན་བཏགས་དང་ལྷན་སྐྱེས་ལྡོག་པར་འགྱུར་བ་དེའི་ཕྱིར། ཞེས་པའོ། །གཉིས་པ་ནི། ཀླུ་སྒྲུབ་ཆོས་ཅན། བདེན་འཛིན་སྤོང་ཆེད་དུ་བསྟན་བཅོས་སུ་དེ་ཁོ་ཉིད་རིགས་པས་གཏན་ལ་ཕབ་སྟེ། གདུལ་བྱས་གྲོལ་བ་ཐོབ་ཕྱིར་དུ་དེ་ལྟར་ཡིན་པ་གང་ཞིག བདེན་འཛིན་སྤངས་པས་གྲོལ་བར་འགྱུར་བའི་ཕྱིར་ཏེ། བདེན་འཛིན་འཁོར་བར་འཆིང་རྒྱུ་ཡིན་པའི་ཕྱིར། གསུམ་པ་ནི་སླའོ། །མཁས་རྣམས་གསུངས་ཞེས་པ་ནི། བརྒྱ་པར་དངོས་པོ་ཞེས་སོགས་ཏེ། འཕགས་པ་ལྷས་གསུངས་ཞེས་པའོ།

།གཉིས་པ་ལ་གཉིས། སྒྲུབ་བྱེད་དགོད་པ་དང༌། དེའི་ཁྱབ་པ་སྒྲུབ་པའོ། །དང་པོ་ལ་གཉིས། དངོས་ཀྱི་དོན་དང༌༑ དམ་བཅའ་ལ་རྩོད་པ་སྤང་བའོ། །དང་པོ་ནི། ཆོས་ཅན། རྩོད་པ་ལྷུར་ལེན་གྱི་ཆེད་དུ་དབུ་མའི་བསྟན་བཅོས་སུ་དགག་སྒྲུབ་བྱས་པ་མ་ཡིན་ཏེ། བདེན་འཛིན་སྤངས་ནས་གྲོལ་བ་ཐོབ་པའི་ཆེད་འབའ་ཞིག་ཏུ་དེ་ལྟར་བྱས་པའི་ཕྱིར། གཉིས་པ་ལ་གཉིས། རྩོད་པ་དང༌། དེ་དགག་པའོ། །དང་པོ་ནི། ཁོ་ན་རེ༑ རྩོད་པ་ལྷུར་ལེན་གྱི་ཆེད་དུ་དགག་སྒྲུབ་བྱས་པ་ཡིན་པར་ཐལ། （ ༡༠༣ན ） དགག་སྒྲུབ་བྱས་པས་གཞན་ལུགས་འཇིག་པའི་ཕྱིར་ཞེ་ན། གཉིས་པ་ལ་གཉིས། ལན་དངོས་དང༌། དེ་ཤེས་བྱེད་དོ། །དང་པོ་ལ་གཉིས། མཚམས་སྦྱར། རྩ་བའོ།། དང་པོ་ནི། བསྟན་བཅོས་སུ་རིགས་པས་རྣམ་པར་དཔྱད་པ་ནི་རྩོད་པའི་ཕྱིར་མ་ཡིན་གྱི། ཞར་ལ་གཞན་ལུགས་ཞིག་པའོ། །ཞེས་སོ། །ཐེན་ཅེས་པ་སྡོད་པ་ལ་ཟེར་རོ། །གཉིས་པ་ནི། ཆོས་ཅན། དེ་ཉིད་རྣམ་པར་དཔྱད་པས་གཞན་ལུགས་ཞིག་ཀྱང་རྩོད་པ་ལྷུར་ལེན་གྱི་ཉེས་པ་མེད་དོ། ཁོ་བོ་ཉིད་ལ་རིགས་པས་དཔྱད་པའི་ཚེ་གཞན་ལུགས་ཞར་ལ་ཞིག་པ་ཡིན་པའི་ཕྱིར། གཉིས་པ་ནི་སླའོ། །གཉིས་པ་ཁྱབ་པ་སྒྲུབ་པ་ནི། རྩོད་པ་ལྷུར་ལེན་གྱི་ཆེད་དུ་དགག་སྒྲུབ་བྱས་ན་གྲོལ་བའི་ཐབས་སུ་འགལ་ཏེ། དེ་ཡིན་ན་ཆགས་སྡང་དུ་འགྱུར་ལ། ཆགས་སྡང་གིས་འཁོར་བར་འཆིང་བའི་ཕྱིར། གཉིས་པ་རྩོད་ཕྱིར་མ་ཡིན་པར་དེ་ཁོ་ན་ཉིད་བསྟན་པས་གྲོལ་བར་འགྱུར་བ་ལ་གཉིས། དོན་དངོས་དང༌། ཤེས་བྱེད་ཀྱི་ལུང་ངོ༌། །དང་པོ་ནི༑ སློབ་དཔོན་ཀླུ་སྒྲུབ་ཆོས་ཅན། གདུལ་བྱ་མྱུར་དུ་གྲོལ་བའི་ཕྱིར་དུ་དབུ་མའི་བསྟན་བཅོས་སུ་དེ་ཁོ་ན་ཉིད་གཏན་ལ་ཕབ་པ་ཡིན་ཏེ། རང་གཞན་གྱིས་གྲུབ་མཐའ་ལ་ཆགས་སྡང་སྤངས་ཏེ་དབུ་མའི་བསྟན་བཅོས་སུ་དེ་ཁོ་ཉིད་ལ་དཔྱད་པ་བྱས་ནས་ལེགས་པར་གཏན་ལ་ཕབ་པའི་ཕྱིར། གཉིས་པ་ནི། ནག་ཚོས། བདག་ཉིད་ཆེན་པོ་རྩོད་མེད་པས། །ཕྱོགས་སུ་ལྷུང་བ་དེ་ལ་མེད། །ཅེས་པ་བདེ་བས། བདག་ཉིད་ཆེན་པོ་རྣམས་ལ་རང་བཞིན་གྱིས་གྲུབ་མཐའ་ལ་ཕྱོགས་སུ་ལྷུང་བའི་ཆགས་སྡང་གི་སྒོ་ནས་རྩོད་པ་ལྷུར་ལེན་མི་བྱེད་ཅེས་པ་སྟེ།

ཀླུ་སྒྲུབ་ཀྱིས་ཀྱང་ཕྱོགས་ལྷུང་གི་དགག་སྒྲུབ་མ་བྱས་ཞེས་པའོ། །ཕྱི་མ་གཉིས་ཀྱིས་དེ་ལྟར་བྱས་ན་ཐར་པའི་རྒྱུར་མི་འགྲོ་ཞིང༌། དེ་ལས་ལྡོག་སྟེ་དེ་ཁོ་ཉིད་ཀྱི་དོན་གཏན་ལ་ཕབ་ན་གྲོལ་བར་འགྱུར་ཞེས་ཤུགས་ལ་བསྟན་ཏོ། །ཆོས་ཀྱི་བདག་མེད་རིགས་པས་སྒྲུབ་པ་བཤད་ཟིན་ཏོ།། །།ཞི་ཞིང་དུལ་བས་ཁེངས་པའི་ཆ་ཤས་བྲལ། །ཟི་ལོང་གཡེང་བར་དོར་ནས་དམ་ཆོས་ཀྱི། །འོ་མ་བསྲུབས་པའི་སྙིང་པོ་འབའ་ཞིག་ལ། །ཡོ་ལང་སྤྱོད་པའི་དམ་པའི་མགོན་ལ་འདུད། །ཡོ་བྱད་མེད་ན་བསོད་ནམས་ཡེ་ཤེས་ཀྱི། །འོ་མ་ （ ༡༠༣བ ） བསྣུན་པའི་མགོན་ལ་འོ་ཐུག་འཚོང༌། །ཟི་ལིང་ཟོ་མདོག་ལྡན་ན་བླུན་པོ་ལའང༌། །ཞུ་འབུལ་ཞེ་གུས་བྱེད་པ་མཐོང་བས་སྐྱོ། །ཡེ་ནས་སྐྱེ་མེད་སྟོན་པའི་གསུང་རབ་ཀྱི། །འོ་མའི་སྙིང་པོ་དམ་པ་བྱིན་པ་ལ། །ཟོ་མདོག་བདེ་དུས་འབད་པས་སྤྱོད་ཅིག་ཅེས། །ཞུ་བ་རང་གི་སེམས་ལ་ད་དུང་འབུལ། །ཆ༢ གང་ཟག་གི་བདག་མེད་པ་རིགས་པས་སྒྲུབ་པ། གཉིས་པ་གང་ཟག་བདག་མེད་རིགས་པས་བསྒྲུབས་ཏེ་གང་ཟག་གི་གནས་ཚུལ་བཤད་པ་ལ་གཉིས། སྤྱིའི་མཚམས་སྦྱར་བ་དང༌། དོན་དངོས་བཤད་པའོ༑ ༑འདི་ལ་གཉིས། གང་ཟག་གི་བདག་བཀག་པས་གྲོལ་བར་འགྱུར་བར་བསྟན་པ་དང༌། རིགས་པ་དེས་ཆོས་བདག་དགག་པ་ལ་ཡང་སྦྱར་ཏེ་དགག་པའོ།། དང་པོ་ལ་གཉིས། ཐར་འདོད་ཀྱིས། ཐོག་མར་གང་ཟག་གིས་བདག་འགོག་ཚུལ་དང༌༑ དེ་ལྟར་བཀག་པས་གྲོལ་བར་འགྱུར་ཚུལ་ལོ། །དང་པོ་ལ་གཉིས། གང་ཟག་ངོས་བཟུང་ནས་གང་ཟག་གིས་བདག་དགག་དགོས་པར་བསྟན་པ་དང༌། གང་ཟག་དེ་ཇི་ལྟར་ངོས་འཛིན་པའི་ཚུལ་ལོ། །དང་པོ་ལ་གཉིས། རྩ་བ་དང༌། འགྲེལ་པའོ། །དང་པོ་ནི། ཐར་པ་དོན་གཉེར་གྱི་རྣལ་འབྱོར་བ་ཆོས་ཅན། ཁྱོད་ཀྱིས་ཉེས་ཀུན་འཇིག་ལྟའི་རྩ་བ་ཅན་དུ་ཤེས་པར་བྱ་སྟེ། འཇིག་ལྟ་ལྷན་སྐྱེས་ཀྱི་དམིགས་ཡུལ་གྱི་རང་བཞིན་རྟོགས་པར་བྱས་ནས་གང་ཟག་གིས་བདག་དགག་དགོས་ཏེ། འཁོར་བ་ལས་གྲོལ་བ་དོན་གཉེར་གྱི་གང་ཟག་ཡིན་པའི་ཕྱིར། གཉིས་པ་ལ་གཉིས།

འཇིག་ལྟ་ངོས་བཟུང་སྟེ་དེའི་ཞེན་ཡུལ་དགག་དགོས་པར་བསྟན་པ་དང༌། དེ་འགོག་པ་ལ་ཐོག་མར་འཇིག་ལྟའི་དམིགས་ཡུལ་གཏན་ལ་ཕབ་དགོས་པར་བསྟན་པའོ། །དང་པོ་ལ་གཉིས། འཇིག་ལྟ་ཉེས་པ་ཀུན་གྱི་རྩ་བར་བསྟན་པ་དང༌། དེས་ན་ཐར་པ་དོན་གཉེར་གྱིས་འཇིག་ལྟའི་ཞེན་ཡུལ་དགག་དགོས་པར་བསྟན་པའོ། །འདིའི་དོན་ནི། འཇིག་ལྟ་དེའི་དམིགས་པ་ནི་བདག་གམ་དེ་ཁོ་ན་ཡིན་ཏེ། ངར་འཛིན་གྱི་འཇིག་ལྟ་ནི་ངའམ་བདག་ལ་དམིགས་ནས་རང་བཞིན་གྱིས་གྲུབ་པའི་བདག་གི་ཡུལ་ཅན་ཡིན་པའི་ཕྱིར། ནག་ཚོར༑ དེ་ནི་བདག་ཏུ་དམིགས་པ་ཡིན་ཞིང༌། བདག་གི་ཡུལ་ཅན་ཡིན་པའི་ཕྱིར་རོ༑ ༑ཞེས་འབྱུང་ངོ༌། །དེ་ལ་ཉོན་མོངས་པ་དང་སྐྱོན་མ་ལུས་པ་སྤང་བར་འདོད་པས་འཇིག་ཚོགས་ལ་ལྟ་བ་ཁོ་ན་སྤང་བར་བྱ་བ་ཡིན་ལ། （ ༡༠༤ན ） དེའང་ཞེན་ཡུལ་མ་བཀག་པར་སྤོང་མི་ནུས་པས། ངའམ་བདག་གི་སྟེང་དུ་རང་བཞིན་གྱིས་གྲུབ་པའི་བདག་མེད་པར་ཁོང་དུ་ཆུད་པ་ལས་སྤོང་བར་འགྱུར་བས། ཐོག་མར་རྣལ་འབྱོར་པས་འཇིག་ལྟའི་དམིགས་པ་ངའམ་གང་ཟག་གི་རང་བཞིན་ལ་རྣམ་པར་དཔྱད་དེ་རྟོགས་པར་བྱས་ནས་རང་བཞིན་གྱིས་གྲུབ་པའི་བདག་ཁོ་ན་འགོག་པར་བྱེད་དོ། །གཉིས་པ་ནི། འཇིག་ལྟའི་དམིགས་ཡུལ་གྱི་རང་བཞིན་ངོས་བཟུང་ནས་དེ་རང་བཞིན་གྱིས་གྲུབ་པ་བཀག་པ་ལས་འཇིག་ལྟ་སྤོང་ལ། འཇིག་ཚོགས་ལ་ལྟ་བ་སྤངས་ན་ཉོན་མོངས་དང་སྐྱོན་མ་ལུས་པ་ལྡོག་པས་ན། འཇིག་ལྟའི་དམིགས་ཡུལ་གྱིས་བདག་གམ་ངའི་གནས་ཚུལ་ལ་རྣམ་པར་དཔྱད་ནས་གཏན་ལ་འབེབས་པ་འདི་ནི་ཐར་པ་སྒྲུབ་པའི་ཐབས་དམ་པ་ཡིན་ཏེ། དགག་གཞི་ངའམ་གང་ཟག་གི་གནས་ཚུལ་ལ་མ་དཔྱད་ན་དེའི་གནས་ཚུལ་བརྟེན་ནས་བཏགས་པ་ཙམ་ཡིན་པས་འདི་མི་ཤེས་ལ། དེ་ལྟ་ན་བཏགས་པ་ཙམ་མ་ཡིན་པའི་ཡོད་ཚུལ་གྱི་དགག་བྱའི་སྤྱི་མི་འཆར་ཞིང༌། དགག་བྱའི་སྤྱི་མ་ཤར་ན་དེ་བཀག་པའི་བདག་མེད་ངོ་མ་ཤེས་པས་ཐར་པའི་ཐབས་མི་ཤེས་པའི་ཕྱིར་དང་གང་ཟག་གི་ཐ་སྙད་དུ་ཡོད་ཚུལ་ཤེས་ན་དེ་མ་ཡིན་པའི་ཡོད་ཚུལ་གྱི་དགག་བྱའི་སྤྱི་ཤེས་ནས་དེ་འགོག་ཚུལ་ཤེས་པར་ནུས་པའི་ཕྱིར་རོ།

།འཇིག་ལྟའི་ཞེན་ཡུལ་འགོག་པ་ལ་དེ་ངོས་ཟིན་དགོས་ཤིང༌། དེ་ངོས་ཟིན་པ་ལ་གང་ཟག་གི་ཡོད་ཚུལ་ཤེས་དགོས་པ་དེའི་ཕྱིར། གང་ཞིག་འཇིག་ཚོགས་ལ་ལྟ་བའི་དམིགས་པར་གྱུར་པའི་བདག་གམ་ང་དེ་ཅི་འདྲ་ཞིག་ཅེས་དེ་ཐོག་མར་དམིགས་ཡུལ་གྱི་བདག་གམ་ང་དེ་ཁོ་ན་རྣམ་པར་དཔྱད་ནས་གཏན་ལ་འབེབས་པར་བྱེད་དོ། །ཚིག་གསལ་དུ། བརྟེན་ནས་བཏགས་པ་དབུ་མ་ལ་འཇུག་པ་ལས་ཤེས་པར་བྱའོ། །ཞེས་གསུངས་པའི༑ ༑ཆོས་རྣམས་ཀྱི་ཐ་སྙད་ཡོད་ཚུལ་བརྟེན་ནས་བཏགས་པ་ཙམ་དུ་ཡོད་ཚུལ་འཆད་པ་ནི། ཐོག་མར་གང་ཟག་བཏགས་ཙམ་དུ་ཡོད་ཚུལ་བཤད་ནས། དེ་ཆོས་གཞན་ལའང་སྦྱོར་བར་བྱེད་ཚུལ་གང་ཟག་བདག་འགོག་འདི་ཉིད་དུ་བཤད་པ་ཡིན་ཞིང༌། འདིར་གང་ཟག་ཐ་སྙད་དུ་ཡོད་ཚུལ་བཤད་པས་དེ་མ་ཡིན་པའི་ཡོད་ཚུལ་དོན་དམ་པར་གྲུབ་པའི་ཡོད་ཚུལ་དུ་ཤེས་པར་འགྱུར་བས། བདག་ནི་འདིའི་ཡུལ་དུ་ （ ༡༠༤བ ） རྟོགས་བྱས་ནས། །རྣལ་འབྱོར་པ་ཡིས་བདག་ནི་འགོག་པར་བྱེད༑ ༑འཇིགས་ལྟའི་དམིགས་ཡུལ་རྟོགས་པར་བྱས་ནས་གང་ཟག་གི་བདག་འགོག་པར་བྱེད་དགོས་སོ་ཞེས་གསུངས་པ་འདིའི་དོན་མ་ཤེས་པར། དགག་བྱའི་ཚད་ངོས་འཛིན་དུ་མ་འཆད་པའི་རྨོངས་པ་ངོ་མཚར་སྐྱེས་པའི་གཏམ་ནི་ཤིན་ཏུ་མང་བར་སྣང་ངོ༌། །སྤྱིར་ཡོད་པ་ལ་དོན་དམ་དང་ཐ་སྙད་དུ་ཡོད་པ་གཉིས་སུ་ངེས་ལ༑ ཐ་སྙད་ཡོད་ཚུལ་ཤེས་ན་དེ་མ་ཡིན་པའི་ཡོད་ཚུལ་ཤེས་པར་འགྱུར་བས། དངོས་རྣམས་སྐྱེ་བ་ཀུན་རྫོབ་ཏུ་ཞེས་པའི་ཀུན་རྫོབ་ཏུ་ཡོད་ཚུལ་བཤད་ནས། དེ་ལས་ལྡོག་པའི་ཡོད་ཚུལ་ངས་འཛིན་ཅེས་རང་རྒྱུད་པའི་དགག་བྱ་ངོས་འཛིན་བཤད་པ་འདི་ནི་ཐལ་རང་གཉིས་ཀ་ལ་ཁྱད་པར་མེད་དོ། །གཉིས་པ་ལ་གཉིས། སྤྱིའི་མཚམས་སྦྱར་བ་དང༌། སོ་སོར་དོན་བཤད་པའོ༑ ༑འདི་ལ་གཉིས། བདག་བཏགས་པ་ཙམ་དུ་གྲུབ་ཚུལ་གྱི་དཔེ་དང་སྦྱར་ཏེ་རྒྱས་པར་བཤད་པ་དང༌། བཏགས་ཙམ་ཡིན་པའི་སྣང་ཚུལ་གཏི་མུག་གི་ཞེན་ཡུལ་དུ་བསྟན་པའོ། །དང་པོ་གཉིས། བདག་བཏགས་པ་ཙམ་དུ་གྲུབ་ཚུལ་གྱི་དོན་བཤད་པ་དང༌།

བདག་བཏགས་ཙམ་དུ་གྲུབ་ཚུལ་ཤིང་རྟའི་དཔེ་དང་སྦྱར་བའོ༑ ༑དང་པོ་ལ་གཉིས། བདག་དཔྱད་ན་མི་སྲིད་པར་བསྟན་པ་དང༌། མ་དཔྱད་པར་གྲུབ་པར་བསྟན་པའོ། །དང་པོ་ལ་གཉིས། རྒྱས་པར་བཤད་པ་དང༌། དོན་བསྡུ་བའོ། །དང་པོ་ལ་གཉིས། བདག་ཕུང་གཅིག་དང་ཐ་དད་གང་རུང་དུ་བརྗོད་དུ་ཡོད་པར་འདོད་པའི་བདག་སྨྲ་ཕྱིར་དགག་པ་དང༌། བདག་ཕུང་གཅིག་ཐ་དད་གང་རུང་དུ་བརྗོད་དུ་མེད་པར་འདོད་པའི་བདག་སྨྲ་བྱེ་བྲག་ཏུ་དགག་པའོ། །དང་པོ་ལ་གཉིས། བདག་མཐའ་བདུན་གང་རུང་དུ་གྲུབ་པར་འདོད་པར་དགག་པ་དང༌། ཕུང་པོ་བདག་ཏུ་ལྟ་ཚུལ་བཞིར་བསྡུས་ནས་ལྟ་ཚུལ་དེ་ལོག་པར་བསྟན་པའོ། །དང་པོ་ལ་གཉིས། རང་གཞན་གྱི་སྡེ་པའི་གཅིག་དང་ཐ་དད་ཀྱི་འདོད་ཚུལ་སོ་སོར་དགག་པ་དང༌། རྟེན་དང་ལྡན་པའི་སྒོ་ནས་གཅིག་དང་ཐ་དད་ཀྱི་འདོད་ཚུལ་སྤྱིར་དགག་པའོ། །དང་པོ་ལ་གཉིས། བདག་ཕུང་དོན་གཞན་དུ་འདོད་པའི་གཞན་སྡེ་དགག་པ་དང༌། ཕུང་པོ་ཉིད་བདག་ཏུ་འདོད་པའི་རང་སྡེ་དགག་པའོ། །དང་པོ་ལ་ （ ༡༠༥ན ） གཉིས། འདོད་པ་བརྗོད་པ་དང༌། དེ་དགག་པའོ། །དང་པོ་ལ་གཉིས། རྩ་བ་དང་འགྲེལ་པའོ། །དང་པོ་ལ་གཉིས། གྲངས་ཅན་གྱི་འདོད་པ་བརྗོད་པ་དང༌། 

མུ་སྟེགས་གཞན་གྱི་འདོད་པ་བརྗོད་པའོ༑ ༑དང་པོ་ལ་གཉིས། བདག་གིས་ཁྱད་པར་དང་པོ་བཤད་པ་དང༌། བདག་གི་ཁྱད་པར་ལྷག་མ་བཞི་བཤད་པའོ། །དང་པོ་ལ་གཉིས། བཟའ་བྱ་ཡུལ་གྱི་འབྱུང་ཚུལ་བཤད་པ་དང༌། ལུས་ལ་ཟ་བ་པོར་འགྱུར་ཚུལ་བཤད་པའོ། །དང་པོ་ནི༑ དེ་ལ་གྲངས་ཅན་དག་ནི་ཞེས་སོགས་ཏེ། ནག་ཚོར། དེ་ལ་རབ་ཀྱི་མཐར་བྱེད་པས་ན་རང་བཞིན་ནོ། །ཞེས་སོ། །དེ་བདེའོ། །ཛ་ཡར། རྩ་བར་ཞེས་སྨོས་པ་ནི། དེ་ལ་རྒྱུ་གཞན་མེད་པས་འདི་ཉིད་ཐམས་ཅད་ཀྱི་རྒྱུ་ཡིན་ནོ་ཞེས་བྱ་བའི་དོན་ཏོ། །རྣམ་པར་འགྱུར་མིན་ལ་ཞེས་པ་ནི་རྣམ་པར་འགྱུར་བ་ལ་མི་བརྟེན་པས་རྟག་པ་ཡིན་ནོ། །ཞེས་བྱ་བའི་དོན་ཏོ། །ཞེས་འབྱུང་ངོ༌། །ཛ་ཡར། རབ་ཏུ་བྱེད་པས་ན་རང་བཞིན་ཞེས་བྱ་བ་ནི། འབྲས་བུ་སྐྱེད་པར་བྱེད་པས་ན་ཞེས་སོ། །ནག་ཚོས༑ སྐྱེས་བུ་མཐོང་བར་འདོད་པས་དུས་སུའོ། །རང་བཞིན་གྱིས་སྐྱེས་བུའི་འདོད་པ་ཡོངས་སུ་ཤེས་ནས་སྐྱེས་བུ་དང་སྦྱོར་ཞིང་ཞེས་འབྱུང་ངོ༌། །ཛ་ཡར། རང་བཞིན་དང་སྐྱེས་བུ་སྦྱོར་ཞིང་ཞེས་བྱ་བ་ནི་འཐེང་པོ་དང་ལོང་བ་བཞིན་དུ་བསྡེབས་ནས་ཏེ། ཇི་ལྟར་འཐེང་པོ་ཉིད་ཀྱིས་འགྲོ་མི་ནུས་ལ། ལོང་བས་ཀྱང་མི་མཐོང་བའི་ཕྱིར་རོ། །གཅིག་པུས་བྱ་བ་བྱེད་མི་ནུས་པས་གཉིས་བསྡེབས་ནས་འགྲོ་བ་ལ་སོགས་པའི་བྱ་བ་བྱེད་པ་བཞིན་དུ། སྐྱེས་བུས་རང་བཞིན་ལ་བསྐུལ་ནས་རང་བཞིན་གྱི་སྒྲ་ལ་སོགས་པའི་ཡུལ་རྣམས་འབྱིན་པར་བྱེད་དོ་ཞེས་སོ། །ཛ་ཡར༑ ཆེན་པོ་ཞེས་བྱ་བ་ནི་བློ་ཡིན་ཏེ། འདི་ནི་བུམ་པའོ། །འདི་ནི་སྣམ་བུའོ་ཞེས་བྱ་བར་ཡུལ་ངེས་པའི་མཚན་ཉིད་ཅན་ནོ། །ཞེས་དང༌། ང་རྒྱལ་ནི་བདག་སྐལ་བ་དང་ལྡན་པ་དང༌། སྐལ་བ་དང་ལྡན་པར་བྱ་བ་ཡིན་ནོ་ཞེས་བྱ་བ་ལ་སོགས་པའི་མཚན་ཉིད་ཅན་ནོ། །ཞེས་དང༌། ཡིད་ནི་ཀུན་ཏུ་རྟོག་པའི་མཚན་ཉིད་ཅན་ཏ། དཔེར་ན་བྲམ་ཟེ་ཕྲུ་གུས་གྲོང་གཞན་ན་སྟོན་མོ་ཡོད་དོ་ཞེས་ཐོས་པ་ཡིན་ལ༑ དེར་འགྲོའོ་སྙམ་པའི་རྣམ་པར་རྟོག་པར་འགྱུར་བ་ཡིན་ལ།

ཅི་དེ་ན་བུ་རམ་ཞོ་ཡོད་དམ་འོན་ཏེ་ཞོ་ཡིན་སྙམ་པའི་ཀུན་ཏུ་རྟོག་པའི་མཚན་ཉིད་ཅན་གྱི་ཡིད་ཅེས་སོ། །གཉིས་པ་ （ ༡༠༥བ ） ཡུལ་ལ་ཟ་བ་པོར་འགྱུར་ཚུལ་ནི། རིམ་པ་འདིས་ཞེས་སོགས་ཏེ། ཛ་ཡར། ཡིད་ཀྱིས་བྱིན་གྱིས་བརླབས་པ་དག་གིས་ཞེས་བྱ་བ་ནི། སྒྲ་ལ་སོགས་པ་རྟོགས་པར་གྱུར་ཅིག་ཅེས་ཡིད་ཀྱིས་བྱིན་གྱིས་བརླབས་པའོ།། ཡོངས་སུ་བཟུང་བ་ཞེས་བྱ་བ་ནི། རྣ་བ་ལ་སོགས་ལ་འཇུག་པ་ཙམ་གྱི་སྒོ་ནས་དམིགས་པའོ། །བློས་ཞེན་པར་བྱེད་ཅེས་བྱ་བ་ནི། སྒྲ་ལ་སོགས་པ་ལ་འདིའོ་ཞེས་མངོན་པར་ཞེན་པར་བྱེད་པའོ། །སྐྱེས་བུས་སེམས་པར་བྱེད་ཅེས་བྱ་བ་ནི། མངོན་པར་ཞེན་པར་བྱེད་པའི་སྒྲ་ལ་སོགས་པའི་རང་བཞིན་ཤེས་པར་བྱ་བའོ། །འདིའི་དོན་ནི་ཡིད་ཀྱིས་བྱིན་གྱིས་བརླབས་པའི་རྣ་བ་ལ་སོགས་པའི་འཇུག་པས་གང་གི་ཚེ་གཟུགས་ལ་སོགས་པ་ལ་དམིགས་པ་དེའི་ཚེ་མངོན་པར་ཞེན་པའི་རང་བཞིན་ཅན་མེ་ལོང་ངོས་གཉིས་པ་དང་འདྲ་བའི་བློས་འཇུག་པ་ཡིན་ལ། གང་ལ་ཡུལ་གྱི་གྲིབ་མ་འཆར་བ་དང་སྐྱེས་བུའི་གྲིབ་མ་འཆར་བའོ། །དེས་ན་གཟུགས་བརྙན་གཉིས་འཕྲད་པ་ནི། གནས་སྐབས་ན་ཡུལ་ཉམས་སུ་མྱོང་བའི་མཚན་ཉིད་ཅན་ལོངས་སྤྱོད་པར་གྱུར་པའོ། །དེས་ན་སྐྱེས་བུ་ནི་སེམས་པ་ཡོད་པའི་རང་བཞིན་ཅན་ཡིན་པས་ཡུལ་ཉེ་བར་ལོངས་སྤྱོད་པ་ཞེས་བརྗོད་པ་ཡིན་ནོ། །གཉིས་པ་ཁྱད་པར་ལྷག་མ་བཞི་བཤད་པ་ལ་གཉིས། རྟག་དངོས་ཡིན་ཚུལ་བཤད་པ་དང༌། ཁྱད་པར་གཞན་གསུམ་བཤད་པའོ། །དང་པོ་ནི་དེ་ལྟར་འདོད་པས་ཞེས་སོགས་ཏེ། ནག་ཚོར། གཞན་གྱི་བུད་མེད་ངོ་ཚ་དང་ལྡན་པ་བཞིན་དུ་བདག་ལས་རིང་དུ་འབྲོས་པར་བྱེད་དོ། །ཞེས་སོ། །ཛ་ཡར། མི་གསལ་བའི་ངོ་བོར་གྱུར་པ་ཞེས་བྱ་བ་ནི། རྣམ་པར་འགྱུར་བའི་ཚོགས་རྣམས་མི་སྣང་བར་འགྱུར་རོ། །ཞེས་པའོ། །སྐྱེས་བུ་ཉག་གཅིག་གནས་སོ་ཞེས་བྱ་བ་ནི་རང་བཞིན་དང་བྲལ་བས་སྔོན་པོ་ལ་སོགས་པར་སྣང་བ་དང་བྲལ་བའི་སྐྱེས་བུ་ཉག་གཅིག་གནས་པའོ། །ཞེས་སོ། །ཞ་བར་མི་འགྱུར་བ་ཉིད་ཀྱིས་ཞེས་བྱ་བ་ནི།

མི་གསལ་བའི་ངོ་བོ་ཉིད་དུ་མི་འགྱུར་བའོ། །ཡན་གར་བའི་ངོ་བོ་ཞེས་བྱ་བ་ནི། རང་བཞིན་དང་བྲལ་བའི་ངོ་བོར་རོ། །རྟག་པ་ཞེས་བྱ་བ་ནི་རང་བཞིན་གྱིས་གློ་བུར་བ་ཡིན་པས་སོ། །ཞེས་ཏེ། རྟག་ཏུ་གནས་པའོ། །གཉིས་པ་ཁྱད་པར་གཞན་གསུམ་བཤད་པ་ལ་གཉིས། དངོས་དོན་བྱེད་པ་པོ་མ་ཡིན་པ་སོགས་ཀྱི་བདག་གི་ཁྱད་ཆོས་བཤད་པ་དང༌། འཕྲོས་དོན་རྣམ་འགྱུར་གཞན་ལ་ （ ༡༠༦ན ） བྱེད་པ་པོ་ཡིན་མིན་གྱི་ཁྱད་པར་བཤད་པའོ། །དང་པོ་ནི། ཛ་ཡར། ཡོན་ཏན་མེད་པའི་ཕྱིར་ན་ཞེས་བྱ་བ་ནི། བདེ་སྡུག་གཏི་མུག་གི་རང་བཞིན་མེད་པས་སོ། །ཞེས་དང༌། བྱེད་པ་མེད་པ་ཉིད་དེ་ཞེས་བྱ་བ་ནི། མ་ཁྱབ་པ་ནི་མ་ཁྱབ་པའི་ཕྱིར་ཡུལ་དུ་འགྲོ་བའི་བྱ་བ་དང་བཅས་པར་རིགས་ཀྱི། ཁྱབ་པ་ནི་མ་ཁྱབ་པའི་ཡུལ་མེད་པས་བྱ་བ་མེད་པ་ཡིན་ནོ་ཞེས་ཏེ། ལུས་ཐམས་ཅད་ལ་ཁྱབ་པར་འདོད་པའོ། །གཉིས་པ་ནི། དེ་ལ་རང་བཞིན་ཉིད་ཅེས་སོགས་ཏེ། ཛ་ཡར། རྡུལ་གྱི་སྟོབས་ཀྱིས་བློ་ལ་སོགས་པ་རྣམ་པར་བསྟན་པ་མི་འགྱུར་བའི་ཕྱིར་ན་གཡོ་བ་དང༌། དེ་ཉིད་ཀྱི་ཕྱིར་འཇུག་པའི་བདག་ཉིད་ཅན་ཡིན་ཏེ། གནས་གཅིག་ཏུ་དགའ་བ་མེད་པས་སོ། །འབྲས་བུ་རྣམས་རྒྱུ་ལ་ཡོད་པས་རྡུལ་ནི་གཡོ་བ་དང་འཇུག་པའི་བདག་ཉིད་ཅན་ཞེས་བྱའོ༑ ༑ཞེས་དང༌། མུན་པའི་སྟོབས་ཀྱིས་འབྲས་བུ་ལ་སོགས་པ་རྣམས་ལྕི་བ་ཉིད་དུ་འགྱུར་བ་དང༌། དངོས་པོའི་རང་བཞིན་ཡོངས་སུ་མི་ཤེས་པས་སོ། །རྒྱུ་ལ་འབྲས་བུ་ཡོད་པ་ནི་སྔར་བཞིན་དུའོ། །ཞེས་དང་སྙིང་སྟོབས་ཀྱི་འབྲས་བུ་ནི་ལུས་ལ་སོགས་པ་རྣམས་ཡང་བ་ཉིད་དང་རབ་ཏུ་དང་བའོ། །འདིར་ཡང་རྒྱུ་ལ་འབྲས་བུ་ཡོད་པ་སྔར་བཞིན་དུ་ཤེས་པར་བྱའོ། །ཞེས་དང༌། ནག་ཚོར། འདིས་ཡོན་ཏན་དུ་བྱས་པས་སོ་ཞེས་བྱས་ནས་སོ། །ཞེས་ཏེ། ཡོན་ཏན་ནི་ཁྱད་ཆོས་ལ་ཟེར་རོ༑ ༑ཆ་མ་མཉམ་པའི་གནས་སྐབས་ནི་ཞེས་བྱ་བ་ནི། རྡུལ་ལ་སོགས་པའི་ནང་ནས་གང་ཡང་ཤས་ཆེ་བར་འགྱུར་བ་མེད་པའོ། །གནས་སྐབས་དེ་ལ་གཙོ་བོ་ཞེས་བརྗོད་པར་བྱའི།

རང་བཞིན་གྱི་སྒྲས་ནི་བརྗོད་པར་མི་བྱའོ། །དེ་ཉིད་ཀྱི་རྒྱུ་མཚན་བསྟན་པའི་ཕྱིར། ཡོན་ཏན་དག་ཅེས་བྱ་བ་ལ་སོགས་པ་གསུངས་ཏེ། གཙོ་བོར་གྱུར་པ་ཡིན་གྱི་རབ་ཏུ་ཞི་བར་གྱུར་པ་སྟེ་ཤས་ཆེ་བར་འགྱུར་བ་མ་ཡིན་ནོ། ། ཞེས་པའོ། །དེ་དག་ཅེས་བྱ་བ་ནི་སྡུག་བསྔལ་དང་གཏི་མུག་དང་བདེ་བ་རྣམས་སོ། ། དེ་དག་རྣམ་པར་མི་འགྱུར་བའི་གནས་སྐབས་ནི་རང་བཞིན་ཡིན་ནོ་ཞེས་བྱ་བ་ནི་གང་ཡང་རུང་བ་ཤས་ཆེ་བའི་གནས་སྐབས་ནི་རང་བཞིན་ཡིན་ནོ་ཞེས་བྱ་བའོ། །ཞེས་སོ། །ནག་ཚོར། དེ་དག་རྣམ་པར་འགྱུར་བའི་གནས་སྐབས་ནི་རང་བཞིན་ཡིན་ནོ། །ཞེས་སོ། །དགག་སྒྲ་མ་དག་གོ་སྙམ་མོ། །ཛ་ཡར། རྣམ་པར་འགྱུར་བ་དང༌། ཞེས་པ་ནི། སྡུག་བསྔལ་གྱི་ཆ་དང་ （ ༡༠༦བ ） ལྡན་པའོ།། སྙིང་སྟོབས་ཅན་དང་ཞེས་བྱ་བ་ནི། བདེ་བའི་ཆ་དང་ལྡན་པའོ། །ཞེས་སོ། །གཉིས་པ་མུ་སྟེགས་གཞན་གྱི་འདོད་པ་བརྗོད་པ་ལ་གཉིས། བྱེ་བྲག་པའི་འདོད་པ་བརྗོད་དང༌། རིག་བྱེད་གསང་བའི་མཐར་སྨྲ་བའི་འདོད་པ་བརྗོད་པའོ༑ ༑དང་པོ་ནི། ཇི་ལྟར་ཞེས་སོགས་ཏེ། ནག་ཚོར། ཇི་ལྟར་གྲངས་ཅན་རྣམས་ཀྱིས་དེ་ལྟར་འདོད་པའི་བདག་དེ་ལྟ་བུུ་ཉིད་ལ་དབྱེ་བ་ཅུང་ཞིག་ཅུང་ཞིག་བྱས་པ་ལ་བརྟེན་ནས་ཞེས་ཏེ། ཕུང་པོ་ལས་དོན་གཞན་པའི་བདག་དེའི་ཁྱད་པར་འདོད་ཚུལ་ལས་ལུགས་ཐ་དད་དུ་གྱུར། ཅེས་པའོ། །བདག་ནི་ཁྱད་ཆོས་དང་ལྡན་པར་འདོད་ལ། དགུ་ནི་བློ་སོགས་སོ། །ནག་ཚོར། དོན་སྒྲུབ་པ་ལ་མཁས་པའི་སེམས་ཀྱིས་དེ་ལ་གཞོལ་བ་ནི་འབད་པའོ། །ཞེས་པ་བདེ་སྟེ། གཞོལ་བ་ནི་འཇུག་པ་ཉིད་དོ། །ཛ་ཡར༌། དེའི་མཐར་ཐུག་པ་ཞེས་བྱ་བ་ནི་བསྒྲུབ་པར་བྱ་བ་ལ་ནན་ཏན་དུ་བྱ་བའོ། །ཞེས་སོ། །ཛ་ཡར། ཤེས་པ་ལས་སྐྱེས་ཤིང་ཤེས་པའི་རྒྱུར་གྱུར་པ་ཞེས་བྱ་བ་ནི། ལྷན་ཅིག་བྱེད་པའི་རྐྱེན་འཆད་པ་པོའི་སྒྲ་ལ་སོགས་པ་དང༌༑ ཉེ་བར་བྱེད་པའི་རྒྱུ་ཡིད་ཀྱི་རྣམ་པར་ཤེས་པ་ལས་སྐྱེས་པ་སྔར་དང་འདྲ་བའི་ཤེས་པའི་རྒྱུ་ཡིན་པ་དེ་ནི་འདུས་བྱས་པའི་ཤུགས་ཏེ།

དཔེར་ན་མདའི་འཕོང་གི་འདུ་བྱེད་ཡུལ་གཞན་ཐོབ་པའི་རྒྱུར་གྱུར་པ་དེ་བཞིན་དུ། ཤེས་པ་ཁྱད་པར་ཅན་སྐྱེ་བའི་རྒྱུ་འདུ་བྱེད་ཀྱི་ཤུགས་ཡིན་ནོ༌། །ཞེས་པའོ། །ཞེས་སོ༌། །ནག་ཚོར། གང་གི་ཚེ་སྐྱེས་བུས་ཏིང་ངེ་འཛིན་དུ་གཏོགས་པའི་ཤེས་པས། ཞེས་འབྱུང་ལ། ཛ་ཡར༑ ཡང་དག་པར་རྟོགས་པའི་ཤེས་པས། ཞེས་བྱ་བ་ནི། རྣམ་པར་མི་རྟོགས་པའི་ཤེས་པ་ཐོབ་པས་སོ། །ཞེས་ཏེ། མི་རྟོགས་པ་དང་རྩེ་གཅིག་པའི་ཏིང་ངེ་འཛིན་དོན་གཅིག་གོ །བདག་གི་ངོ་བོ་བཅིངས་གྲོལ་གྱི་གནས་སྐབས་ཐམས་ཅད་དུ་གནས་པའི་རྟག་ཏུ་ཡོད་པར་བསྟན་ནས། ད་ནི་བདག་དེའི་ཁྱད་པར་འཆད་དེ། ཛ་ཡར། དེ་ལ་ཁྱད་པར་བསྟན་པར་བྱ་བའི་ཕྱིར་བདག་དེ་ཡང་ཞེས་སོ། །རྟག་པ་ནི་སྐྱེ་འཇིག་མི་བྱེད་པ་དང༌། ལས་བྱེད་པ་པོ་དང༌། ཟ་བ་པོ་ནི་རྣམ་སྨིན་མྱོང་བ་པོ་དང༌། སྔར་བཤད་པའི་ཡོན་ཏན་དང་བཅས་པ་དང༌། ཁྱབ་པ་ནི་སྔར་དང་འདྲ་བའོ༑ ༑བྱེ་བྲག་ཁ་ཅིག་ནི་བྱ་བ་དང་བཅས་པར་འདོད་དེ། ཛ་ཡར། གང་ལུས་འདོར་བར་བྱེད་པ་དེ་ལ་སྐུམ་པ་དང་གང་དུ་ལུས་ལེན་པ་དེ་ལ་རྐྱོང་བའོ། །ཞེས་སོ༑ ཁ་ཅིག （ ༡༠༧ན ） ལུས་ཆེ་ཆུང་གི་ཚེ་བརྐྱང་སྐུམ་བྱེད་པར་འདོད་དེ་ཁུངས་ལྟའོ༑ ༑རིག་བྱེད་པའི་འདོད་ཚུལ་ལ། སོགས་སྒྲས། ཛ་ཡར། སོགས་པའི་སྒྲས་ནི་མ་ཁྱབ་པ་ལ་སོགས་པས་བསྡུ་བར་བྱའོ་ཞེས་ཏེ། མ་ཁྱབ་ན་འགྲོ་འོང་གི་བྱ་བ་དང་བཅས་པར་འགྱུར་བས་ཐམས་ཅད་ལ་ཁྱབ་པའི་བྱ་བ་མེད་ཅེས་དེ་ལ་བཤད་དགོས་པ་འདྲའོ། །གཞན་དུ་ན་ཐམས་ཅད་ཁྱབ་པར་འདོད་དེ། སྐྱེས་བུ་དྲང་སྲོང་ཆེན་པོ་ཉི་མའི་མདོས། ཞེས་སོགས་སྨྲ་བར་བྱེད་པས་སྣོད་བཅུད་ཐམས་ཅད་ལ་ཁྱབ་པར་འདོད་དོ། །གཉིས་པ། དེ་དགག་པ་ལ་གཉིས། མཚམས་སྦྱར་བ་དང༌། དོན་བཤད་པའོ༑ ༑འདི་ལ་གཉིས། རྒྱས་པར་བཤད་པ་དང༌། དོན་བསྡུ་བའོ། །དང་པོ་ལ་གཉིས༑ ངར་འཛིན་ལྷན་སྐྱེས་ཀྱི་དམིགས་ཡུལ་ཡིན་པ་དགག་པ་དང༌། ངར་འཛིན་ལྷན་སྐྱེས་ཀྱི་རྣམ་པའི་ཡུལ་ཡིན་པར་དགག་པའོ། །དང་པོ་ལ་གཉིས། ཁས་བླངས་པ་དང་འགལ་བས་དགག་པ་དང༌།

རིགས་པ་དང་འགལ་བས་དགག་པའོ༑ ༑དང་པོ་ལ་གཉིས། རྒྱས་པར་བཤད་པ་དང༌། དོན་བསྡུ་བའོ། །དང་པོ་ལ་གཉིས༑ འཇིག་ལྟའི་དམིགས་ཡུལ་གྱི་གང་ཟག་རྫས་ཡོད་ཀྱི་ངོ་བོ་དགག་པ་དང༌༑ གང་ཟག་རྫས་ཡོད་ཀྱི་ཁྱད་པར་དགག་པའོ། །དང་པོ་ལ་གཉིས། རྩ་བ་དང༌༑ འགྲེལ་པའོ། །དང་པོ་ལ་གཉིས། དེ་ཁོ་ན་ཉིད་དུ་གྲུབ་པ་དགག་པ་དང༌། ཐ་སྙད་དུའང་གྲུབ་པ་དགག་པའོ། །དང་པོ་ནི། ཕུང་པོ་ལས་དོན་གཞན་གྱི་གང་ཟག་རྫས་ཡོད་ཆོས་ཅན། དེ་ཁོ་ནར་རྫས་སུ་མེད་དེ། མ་སྐྱེས་པའི་ཕྱིར། རྟགས་སོ༑ ༑མོ་གཤམ་བུ་བཞིན་ནོ། །ཆོས་ཅན། དེ་ཁོ་ནར་ངར་འཛིན་ལྷན་སྐྱེས་ཀྱི་དམིགས་ཡུལ་དུ་མི་རིགས་ཏེ། རྟགས་དང་དཔེ་སྔར་རོ། །གཉིས་པ་ནི། ཆོས་ཅན༑ ཀུན་རྫོབ་ཏུའང་རྫས་གྲུབ་དང༌། ངར་འཛིན་གྱི་དམིགས་ཡུལ་མ་ཡིན་ཏེ། རྟགས་དཔེ་སྔར་རོ། །གཉིས་པ་ལ་གཉིས། དོན་དམ་དུ་གྲུབ་པ་དགག་པ་དང༌། ཐ་སྙད་དུ་གྲུབ་པ་དགག་པའོ། །དང་པོ་ནི། གྲངས་ཅན་རང་ཉིད་ཀྱིས། སྐྱེས་བུ་རང་བཞིན་མ་ཡིན་རྣམ་འགྱུར་མིན། །ཞེས་འབྲས་བུ་མ་ཡིན་པ་གཏན་ལ་ཕབ་པ་དང་འགལ་བའི་ཕྱིར་རམ། ཛ་ཡར། མོ་གཤམ་བུ་ལ་སྐྱེ་བ་དང་བྲལ་ཕྱིར། བསྒྲུབ་བྱ་གཉིས་ཡོད་པ་མ་ཡིན་པར་སྨྲས་པའི་རྗེས་དཔག་དང་འགལ་བའི་ཕྱིར། ཞེས་སྦྱར་རོ། །རང་གྲགས་མ་སྐྱེས་ཞེས་པ་དང་ཁས་བླངས་ཞེས་པ་ （ ༡༠༧བ ） འགྲིག་གོ །ཕུང་པོ་ལས་དོན་གཞན་པའི་གང་ཟག་དེ་ནི་ཡོད་པ་མ་ཡིན་ཏེ། ཞེས་ཏེ༑ གང་ཟག་ཆོས་ཅན། ཁྱོད་དོན་དམ་པར་ཕུང་པོ་ལས་རྫས་ཅན་དུ་ཡོད་པ་མ་ཡིན་ཏེ། མ་སྐྱེས་པའི་ཕྱིར། མོ་གཤམ་བུ་བཞིན་ནོ། །ཆོས་ཅན། དོན་དམ་པར་ངར་འཛིན་ལྷན་སྐྱེས་ཀྱི་དམིགས་ཡུལ་དུའང་མི་རིགས་ཏེ། རྟགས་དཔེ་འདྲའོ། ། གཉིས་པ་ནི་གང་ཟག་འདི་ནི་དེ་ཁོ་ན་ཉིད་དུ་ཕུང་པོ་ལས་དོན་གཞན་དུ་ཡོད་པ་ངར་འཛིན་གྱི་དམིགས་ཡུལ་དུ་ཡོད་པ་མི་རིགས་པ་འབའ་ཞིག་ཏུ་མ་ཟད་ཀྱི། ཀུན་རྫོབ་ཏུ་ཡང་ཕུང་པོ་ལས་དོན་གཞན་པ་དང་ངར་འཛིན་གྱི་དམིགས་པ་གཉིས་ཆར་དུ་ཡང་ཡོད་པ་མ་ཡིན་ནོ། །ཞེས་སྔར་གྱི་དཔེ་རྟགས་ལས་ཤེས་པར་བྱའོ།

། གཉིས་པ་གང་ཟག་རྫས་ཡོད་ཀྱི་ཁྱད་པར་དགག་པ་ལ་གསུམ། མཚམས་སྦྱར་བ་དང༌༑ རྩ་བ་དང༌། འགྲེལ་པའོ། །དང་པོ་ནི། གང་ཟག་འདི་ཕུང་པོ་ལས་དོན་གཞན་པ་དང༌། ངར་འཛིན་གྱི་དམིགས་པ་ཡིན་པ་མི་རིགས་པ་མ་ཟད། གང་ཟག་དེའི་ཁྱད་ཆོས་ཟ་པོ་སོགས་མཚན་ཉིད་ལྔ་ལྡན་སོགས་ཀྱང་མི་རིགས་ཏེ། ཞེས་སོ། །གཉིས་པ་ནི། གང་ཟག་ཆོས་ཅན། ཁྱོད་རྟག་དངོས་སོགས་སུ་མ་གྲུབ་སྟེ༑ རྟགས་དཔེ་སྔར་རོ། །གསུམ་པ་ནི། ཕུང་པོ་ལས་དོན་གཞན་པའི་བདག་དེ་ནི་རྟག་དངོས་དང༌། ཆ་མེད་གཅིག་པུ་དང༌། བྱེད་པོ་མིན་པ་སོགས་ཀྱི་མཚན་ཉིད་ལྔ་ལྡན་དུ་མ་གྲུབ་སྟེ། རྟགས་དཔེ་སྔར་རོ། །དེ་བཞིན་དུ་གཞན་ལའང་ཁྱད་པར་ནང་གསེས་མི་འདྲ་ཡང་ཁྱད་པར་དེ་ལྡན་དུ་མ་གྲུབ་སྟེ། ཞེས་སྦྱར་རོ། །གཉིས་པ་དོན་བསྡུ་བ་ནི། དེའི་ཕྱིར་དེ་ལྟར་ན། དེ་ཕྱིར་ཕུང་པོ་ལས་གཞན་བདག་མེད་དོ། །ཞེས་ཏེ། ཕུང་པོ་ལས་དོན་གཞན་པའི་མཚན་ཉིད་ལྔ་ལྡན་སོགས་ཀྱི་གང་ཟག་མེད་དོ། །ཞེས་ཁས་བླངས་འགལ་བས་དགག་གི་དོན་བསྡུར་སྦྱར་ན་མི་ཟློས་སོ། །ནག་ཚོར། བདག་མེད་དོ་ཞེས་རྫོགས་ཚིག་ཏུ་ཡོད་དོ༑ ༑གཉིས་པ་རིགས་པ་དང་འགལ་བས་དགག་པ་ལ་གཉིས། དགག་པ་དངོས་དང༌༑ ཤེས་བྱེད་དོ། །དང་པོ་ལ་གཉིས། འབྲེལ་དགོད། རྩ་བ་བཤད་པའོ། ། འདིའི་དོན་ནི། ཕུང་པོ་ལས་དོན་གཞན་པའི་གང་ཟག་ཡོད་པ་མ་ཡིན་ཏེ། ཕུང་པོ་མ་གཏོགས་པ་སྟེ། དེ་ལས་ངོ་བོ་ཐ་དད་པའི་བདག་ཡན་འགར་དུ་ （ ༡༠༨ན ） མ་བཟུང་བའི་ཕྱིར། ཁྱབ་སྟེ། ཕུང་པོ་ལས་ངོ་བོ་ཐ་དད་དུ་ཡོད་ན་བུམ་སྣམ་ལྟར་ཡན་འགར་དུ་བཟུང་དུ་སོང་བར་རིགས་ནའང་དེ་ལྟར་མ་ཡིན་པས་སོ། །དང་པོ་གྲུབ་ཏེ། དེར་ཡོད་ན་འབྲེལ་མེད་ཀྱི་གཞན་དུ་འགྱུར་ཚུལ་བུམ་སྣམ་དང་མཚུངས་པས་སྣང་ཚུལ་ཡང་འདྲ་དགོས་པའི་ཕྱིར། དེར་མ་ཟད། ཕུང་པོ་ལས་དོན་གཞན་ན་འདུས་མ་བྱས་སུ་འགྱུར་བས་གང་ཟག་ཏུ་འགལ་བའི་ཕྱིར། རྩ་ཤེར། ཞེས་ལུང་གཉིས་དྲངས་ཏེ། ཕུང་པོ་མ་གཏོགས་པ་ཞེས་པ་ལ་རིགས་པས་གཉིས་སུ་འབྱེད་དེ། ཚིག་གསལ་དུའང་གསལ་བར་དེ་ལྟར་བཤད་དོ།

།སྦྱོར་བ་ནི། ཕུང་པོ་ལས་ངོ་བོ་ཐ་དད་པའི་གང་ཟག་མེད་དེ། དེ་ལྟར་ཡོད་ན་བུམ་སྣམ་ལྟར་རྫས་སོ་སོར་སྣང་དགོས་ཀྱང༌། དེ་ལྟར་སྣང་རུང་མ་དམིགས་པའི་ཕྱིར་དང༌། གང་ཟག་དེས་འདུས་མ་བྱས་སུ་ཐལ། ཕུང་པོ་ལས་ངོ་བོ་ཐ་དད་པའི་ཕྱིར། འདོད་ན། གང་ཟག་མེད་པར་ཐལ་ལོ། །ནམ་མཁའི་མེ་ཏོག་གམ། མྱང་འདས་བཞིན་དུ་ལས་འབྲས་ཀྱི་རྟེན་དུ་འགལ་ལོ། །ཡང་ན་གཟུགས་རུང་སོགས་ཕུང་པོ་སོ་སོའི་མཚན་ཉིད་མེད་པར་དེ་ལས་ངོ་བོ་ཐ་དད་དུ་གྲུབ་པར་འགྱུར་ལ། དེ་ལྟར་གཟུགས་སེམས་བཞིན་མཚན་ཉིད་ཐ་དད་པར་བཟུང་དུ་ཡོད་པར་འགྱུར་ནའང་དེ་ལྟ་མ་ཡིན་པའི་ཕྱིར་རོ། །ཞེས་ཛ་ཡར་བཤད་དོ། །རྩ་ཤེའི། མཚན་ཉིད་མེད་པར་འགྱུར་ཞེས་པའི་མཚན་ཉིད་འདུས་བྱས་ཀྱི་མཚན་ཉིད་དེ་ལ་སྦྱར་བ་དང༌། ཕུང་པོ་སོ་སོའི་མཚན་ཉིད་ལ་སྦྱར་ནས་གཉིས་སུ་ཚིགས་གསལ་དུ་བཤད་པ་སྦྱར་བའོ། ། གཉིས་པ་ངར་འཛིན་ལྷན་སྐྱེས་ཀྱི་རྣམ་པའི་ཡུལ་ཡིན་པ་དགག་པ་ལ་གཉིས། མཚམས་སྦྱར་བ་དང༌། དོན་བཤད་པའོ། །དང་པོ་ནི། ངར་འཛིན་གྱི་དམིགས་པར་གྱུར་པའི་བདག་ཕུང་པོ་ལས་ངོ་བོ་ཐ་དད་པའི་རྫས་ཡོད་ཡོད་པ་མ་ཡིན་པ་འབའ་ཞིག་ཏུ་མ་ཟད། ཅེས་སོ། །གཉིས་པ་ལ་གཉིས། སྒྲུབ་བྱེད་དགོད་པ་དང༌། མ་གྲུབ་པའི་ལན་དགག་པའོ༑ ༑དང་པོ་ལ་གཉིས། རྩ་བ་དང༌། འགྲེལ་པའོ། །དང་པོ་ནི། ངར་འཛིན་ལྷན་སྐྱེས་ཡིན་ན་གང་ཟག་རྟག་གཅིག་སོགས་སུ་འཛིན་པས་མ་ཁྱབ་སྟེ། བརྡ་ལ་བྱང་བའི་རྒྱུད་ལ་རྟག་གཅིག་སོགས་སུ་འཛིན་པ་མེད་ཀྱང་ངར་འཛིན་ལྷན་སྐྱེས་ཡོད་པའི་ཕྱིར། གཉིས་པ་ནི། གང་དག་བདག་དེ་རྟག་གཅིག་སོགས་ཀྱི་རྣམ་པ་དེ་ལྟ་བུར་མི་འཛིན་པ་དེ་དག་ཀྱང་མངོན་པར་ཞེན་པའི་ཁྱད་པར་ལས་བདག་དང་

（ ༡༠༨བ ） བདག་གིའོ་ཞེས། རང་བཞིན་གྱིས་གྲུབ་པར་ལྟ་བར་འགྱུར་ཏེ། དེའི་ཕྱིར་བདག་འདི་ཕུང་པོ་ལས་ཐ་དད་པར་ངར་འཛིན་པའི་རྣམ་པའི་རྐྱེན་དུ་མི་རིགས་སོ། །ནག་ཚོར། དེའྀ་ཕྱིར་ཕུང་པོ་ལ་མ་གཏོགས་པར་ཞེས་འབྱུང་ཞིང༌། འདིར་ཕུང་པོ་ལས་ཐ་དད་པར་ཞེས་འབྱུང་བ་འགྱུར་ཁྱད་དུ་སྣང་བས་ཕུང་པོ་མ་གཏོགས་དེ་འཛིན་མ་གྲུབ་ཕྱིར། །ཞེས་པའི་མ་གཏོགས་པ་དང་ངོ་བོ་ཐ་དད་དོན་གཅིག་ཏུ་མངོན་ནོ། །གོང་དུ་རྫས་ཡོད་དམིགས་པ་ཡིན་པ་བཀག་ལ། འདིར་ངོ་བོ་ཐ་དད་པ་དམིགས་པ་ཡིན་པ་བཀག་པས་མི་ཟློས་ཞེས་གསུངས་པ། སྔ་མ་ལ་དམིགས་ཡུལ་རྫས་ཡོད་ཡིན་མིན་གྱི་གསལ་ཁ་མེད་ཅིང་འདིར་ཕུང་པོ་ལས་ཐ་དད་པ་ངར་འཛིན་གྱི་རྟེན་དུ་མི་རིགས་ཞེས་པ་ལ་སྦྱར་དུ་རུང་བར་གསལ་ཡང༌། དེ་ཕྱིར་ཕུང་པོ་ལས་གཞན་དག་མེད་དེ། ཞེས་སོགས་ཀྱི་དོན་གཞན་གྱི་བདག་གི་སྟེང་ནས་ངོ་བོ་དང་དམིགས་ཡུལ་དང་ཁྱད་ཆོས་ཐམས་ཅད་བཀག་ཟིན་པར་བཤད་ཟིན་ནས། འདིར་རྣམ་པ་དེ་ལྟ་བུར་མི་འཛིན་པ། ཞེས་འབྱུང་ཞིང༌། འོག་ཏུའང་དེའི་དོན་དུ་སྣང་བས་འཛིན་སྟངས་ཀྱི་ཡུལ་ཡིན་པ་འགོག་པ་ལ་སྦྱོར་བར་མངོན་ནོ། །ཡང་ན། གོང་དུ་ངར་འཛིན་ལྷན་སྐྱེས་ཀྱིས་གང་ཟག་རྫས་ཡོད་དམིགས་པར་བྱེད་པ་དགག་པ་དང༌། ངར་འཛིན་ལྷན་སྐྱེས་ཀྱིས་ཕུང་པོ་ལས་རྫས་གཞན་དམིགས་པར་བྱེད་པ་དགག་པའོ། །ཞེས་སྦྱར་རོ། །གཉིས་པ་ལ་གཉིས༑ རྟགས་མ་གྲུབ་ཀྱི་ལན་དགོད་པ་དང༌། དེ་དགག་པའོ། །དང་པོ་ནི། ཅི་སྟེ་ཞེས་པ་ནས། ཡོད་པ་ཡིན་ནོ་ཞེས་པའི་བར་ཏེ། ནག་ཚོར། འགྱུར་བ་ཡིན་ནོ་ཞེ་ན་ཞེས་པ་བདེའོ། ཁོ་ན་རེ་མ་གྲུབ་སྟེ། སྔོན་དེ་ལྟར་འཛིན་པ་གོམས་སྟོབས་ཀྱིས་ད་ལྟར་ཡང་འགྱུར་རོ་ཞེ་ན་ཞེས་པའོ། །གཉིས་པ་ནི་སླའོ། །དེས་ན་ཕུང་པོ་ལས་གཞན་བདག་འགའ་མེད། །ཅེས་པ་རྩ་འགྲེལ་ནི་དོན་བསྡུར་སྦྱར་ནའང་འགྲིག་པར་སྣང་སྟེ། འདི་ལྟར་གོང་དུ་ཕུང་པོ་ལས་དོན་གཞན་པའི་བདག་གི་ངོ་བོ་དང་ཁྱད་པར་དང་ཡུལ་ཅན་ཐམས་ཅད་ཀྱི་ངོས་ནས་ཁས་བླངས་འགལ་བ་དང་རིགས་པ་དང་འགལ་བ་བཀག་པ་དེའི་ཕྱིར།

ཕུང་པོ་ལས་ངོ་བོ་ཐ་དད་པའི་བདག་མེད་དོ་ཞེས་སྦྱོར་ན་ནུས་པ་ཆེ་བར་སྣང་ལ། ཛ་ཡར་ཡང༌། མཇུག་བསྡུ་བ་བསྟན་པའི་ཕྱིར། དེའི་ཕྱིར་ཕུང་པོ་ལས་ཐ་དད་པའི་བདག་མེད་དོ། །ཞེས་བྱ་བ་སྨོས་སོ། （ ༡༠༩ན ） ཞེས་བཤད་དོ། །གཉིས་པ་ཕུང་པོ་ཉིད་བདག་ཏུ་འདོད་པའི་རང་སྡེ་དགག་པ་ལ་གཉིས། འདོད་པ་བརྗོད་པ་དང༌། དེ་དགག་པའོ། །དང་པོ་ལ་གཉིས། ཕུང་པོ་བདག་ཏུ་འདོད་པར་སྤྱིར་བསྟན་པ་དང༌། ཕུང་པོ་བདག་ཏུ་འདོད་ཚུལ་སོ་སོར་ཕྱེ་སྟེ་བསྟན་པའོ། །དང་པོ་ནི། སླའོ། །གཉིས་པ་ལ་གཉིས། རྩ་བ་དང༌། འགྲེལ་པའོ༑ ༑འདི་ལ་གཉིས། ཕུང་པོ་ལྔ་བདག་ཏུ་འདོད་ཚུལ་བསྟན་པ་དང༌། སེམས་བདག་ཏུ་འདོད་ཚུལ་བསྟན་པའོ། །དང་པོ་ལ་གཉིས། ཕུང་པོ་ལྔ་ཆར་གང་ཟག་ཡིན་ཚུལ་མདོ་དང་སྦྱར་ཏེ་བསྟན་པ་དང༌། དེ་ལ་དགོངས་ནས་འཇིག་ལྟའི་སྒྲ་ཐ་སྙད་སྦྱར་བ་བསྟན་པའོ། །འདིར་ཁྱེད་ཅག་གི་ང་དང་ང་ཡིར་འཛིན་པའི་ལྟ་བ་འདི་ནི་འཇིག་པའི་བདག་ཉིད་ཅན་གྱི་ཚོགས་པ་ལ་ལྟ་བ་ཡིན་གྱི། མུ་སྟེགས་པ་ཁྱོད་ཀྱི་བཏགས་པ་ལྟར་གྱི་རྟག་གཅིག་སོགས་སུ་ལྟ་བ་མ་ཡིན་ནོ། །ཞེས་གསལ་བར་མཛད་པའི་སླད་དུ་ཕུང་པོ་ལ་དམིགས་ནས་རྟག་གཅིག་སོགས་ཀྱི་བདག་དང་དེའི་དབང་བསྒྱུར་བྱའི་རྣམ་པར་ཞུགས་པའི་ལྟ་བ་ཞེས་སོགས་སོ། །གཉིས་པ་ལ་གཉིས༑ སེམས་བདག་ཡིན་པའི་རྒྱུ་མཚན་གྱིས་ལུང་དྲང་བ་དང༌། ལུང་དེས་སེམས་བདག་ཏུ་གྲུབ་ཚུལ་བསྟན་པའོ། །དང་པོ་ལ། ཛ་ཡར། བདག་ཉིད་བདག་གི་མགོན་ཡིན་གྱི། །ཞེས་བྱ་བ་ནི་བདག་གི་སེམས་ཀྱི་མགོན་བདག་གི་སེམས་ཁོ་ན་ཡིན་ཏེ། རང་གི་སེམས་ཁོ་ནས་རང་གིས་སེམས་འདུལ་བར་ནུས་ཀྱི། དབང་ཕྱུག་ལ་སོགས་པས་ནི་བྱེད་པར་ནུས་པ་མ་ཡིན་ནོ། །དེ་ཉིད་ཀྱི་ཕྱིར། གཞན་ནི་སུ་ཞིག་མགོན་དུ་འགྱུར། །ཞེས་བྱ་བ་གསུངས་ཏེ། རང་གི་སེམས་ལས་གཞན་པའི་དབང་ཕྱུག་ལ་སོགས་པ་རྣམས་མགོན་ཉིད་དུ་མ་དམིགས་པའི་ཕྱིར། བདག་ཉིད་ལེགས་པར་ཐུབ་པས་ནི། ཞེས་བྱ་བ་ནི། སེམས་འདུལ་བ་ཉིད་ཀྱིས་སོ། ། ཞེས་སོགས་སོ།

།གཉིས་པ་ནི། བདག་ཉིད་བདག་གི་ཞེས་པའི་བདག་གི་སྒྲ་གསུངས་ཀྱི་སེམས་ཀྱི་སྒྲ་གསལ་བར་མ་གསུངས་པས་འདིས་སེམས་བདག་ཏུ་བསྟན་པར་ག་ལས་ཡིན་ཞེས། ཛ་ཡར། གསལ་བར་བདག་གི་སྒྲ་དམིགས་པ་ཡིན་གྱི། སེམས་ཀྱི་སྒྲ་ནི་མ་གསུངས་པས། བདག་ཡིན་པར་ཇི་ལྟར་ཁོང་དུ་ཆུད་ཅེ་ན་ཞེས་སོ། །ཕུང་པོ་ལས་ངོ་བོ་ཐ་དད་པའི་བདག་མེད་པའི་ཕྱིར་དང༌། གཞན་ （ ༡༠༩བ ） དུ་འདུལ་རྒྱུའི་སེམས་སུ་བསྟན་པའི་ཕྱིར་ན། འདིར་འདུལ་རྒྱུར་བཤད་པའི་བདག་ནི་སེམས་ལ་བྱེད་པར་གྲུབ་བོ། །ཛ་ཡར། གང་སེམས་འདུལ་བ་དེ་ནི་ལེགས་ཤིང་མཛེས་པ་ཡིན་ཏེ། ཅིའི་ཕྱིར་ཞེ་ན། སེམས་འདུལ་བས་བདེ་བ་འདྲེན། ཞེས་གསུངས་ཏེ། གང་གི་ཕྱིར་སེམས་འདུལ་བ་མཐོ་རིས་དང་བྱང་གྲོལ་གྱི་བདེ་བ་ཐོབ་པ་དེའི་ཕྱིར། སེམས་འདུལ་བ་ནི་ལེགས་པའོ། །ཞེས་སོ། ། དེས་ན་འཇིག་ལྟ་ནི་ཕུང་པོ་ལ་དམིགས་ནས་དེ་ལས་དོན་གཞན་པའི་གང་ཟག་རྟག་གཅིག་སོགས་སུ་ལྟ་བ་ཡིན་ནོ་ཞེས་ཟེར་རོ། །གཉིས་པ་ལ་གཉིས། སྤང་བྱ་འཇིག་ལྟའི་དམིགས་རྣམ་གྱི་འདོད་ཚུལ་མི་འཐད་པར་བསྟན་པ་དང༌། དེ་འཐད་ན་སྤོང་བྱེད་གཉེན་པོའི་འདོད་ཚུལ་འབྲེལ་མེད་དུ་བསྟན་པའོ། །དང་པོ་ལ་གཉིས། དགག་པ་རྒྱས་པར་བཤད་པ་དང༌། ཤེས་བྱེད་ལུང་དང་སྦྱར་ཏེ་དོན་བསྡུའོ། །དང་པོ་ལ་གཉིས། ཕུང་པོ་སོ་སོ་བདག་ཡིན་པར་དགག་པ་དང༌། དེ་ལ་ལུང་འགལ་སྤངས་ཏེ་ཚོགས་པ་བདག་ཡིན་པར་དགག་པའོ། །དང་པོ་ལ་གཉིས། གཞི་བདག་ཕུང་གི་འཇོག་ཚུལ་སྒྲོ་སྐུར་ཅན་དུ་ཐལ་བ་དང༌། ལམ་བདག་མེད་ཀྱི་སྒོམ་ཚུལ་སྐུར་འདེབས་ཅན་དུ་ཐལ་བའོ། ། དང་པོ་ལ་གཉིས། བདག་དང་བདག་འཛིན་གྱི་གནས་ཚུལ་སྟོན་པའི་ལུང་རིགས་དང་འགལ་བས་དགག་པ་དང༌། བདག་གི་གནས་ཚུལ་དྲིས་པའི་ལན་མི་སྟོན་པའི་རྒྱུ་མཚན་དང་འགལ་བས་དགག་པའོ། །དང་པོ་ལ་གཉིས། རྒྱས་པར་བཤད་པ་དང༌། དོན་བསྡུའོ། །དང་པོ་ལ་གཉིས། བདག་ཕུང་གི་འཇོག་ཚུལ་སྒྲོ་འདོགས་ཅན་དུ་ཐལ་བས་དགག་པ་དང༌། བདག་ཕུང་གི་འཇོག་ཚུལ་སྐུར་འདེབས་ཅན་དུ་ཐལ་བས་དགག་པའོ།

།དང་པོ་ལ་གཉིས། མཚམས་སྦྱར་བ་དང༌། དོན་བཤད་པའོ༑ ༑འདི་ལ་གཉིས། རྩ་བ་དང༌། འགྲེལ་པའོ། །དང་པོ་ལ་གཉིས། བདག་ཕུང་གི་རྣམ་གཞག་འཆོལ་བར་ཐལ་བས་དགག་པ་དང༌། བདག་དང་བདག་འཛིན་གྱི་རྣམ་གཞག་འཆོལ་བར་ཐལ་བས་དགག་པའོ། །གཉིས་པ་ལ་གཉིས། ཕུང་པོ་ལྔ་དང་རྣམ་ཤེས་བདག་ཡིན་པ་ལ་གནོད་བྱེད་དུ་སྦྱར་ཚུལ་བསྟན་པ་དང༌། ཕུང་པོ་ལྔ་དང་གཅིག་ལ་བཤད་ཟིན་དང་འཆད་འགྱུར་གྱི་གནོད་བྱེད་སྦྱར་བར་བསྟན་པའོ། །དང་པོ་ལ་གཉིས། ཕུང་པོ་ལྔ་དང༌། རྣམ་ཤེས་གཉིས་ （ ༡༡༠ན ） ཀ་གང་ཟག་ཡིན་པའི་ཕྱོགས་ལ་གནོད་བྱེད་སྦྱར་བ་དང༌༑ ཕུང་པོ་ལྔ་གང་ཟག་ཡིན་པའི་ཕྱོགས་ཉིད་ལ་གནོད་བྱེད་དུ་སྦྱོར་བར་བསྟན་པའོ། །དང་པོ་ལ་གཉིས། ཕུང་པོ་ལྔ་གང་ཟག་ཡིན་པའི་ཕྱོགས་ལ་སྦྱར་བ་དང༌༑ རྣམ་ཤེས་གང་ཟག་ཡིན་པའི་ཕྱོགས་ལ་སྦྱར་བའོ། །དང་པོ་ནི་དེ་ལ་ཕུང་པོ་ལྔ་པོ་རྣམས་གང་ཟག་ཡིན་པ་དེའི་ལྟར་ན། ཕུང་པོ་ལྔ་དང་གང་ཟག་རང་བཞིན་གྱིས་གྲུབ་པའི་ངོ་བོ་གཅིག་ཡིན་པའི་ཕྱིར། ཕུང་པོ་དང་གང་ཟག་གཅིག་ཏུ་འགྱུར་ཏེ། རང་བཞིན་གྱིས་གྲུབ་པའི་ངོ་བོ་གཅིག་ཡིན་ན་གནས་ཚུལ་དང་མི་མཐུན་པའི་སྣང་ཚུལ་མི་སྲིད་པས་ཕུང་པོ་ལྔ་དང་གང་ཟག་གཉིས་ངོ་བོ་ཐ་དད་དུ་མི་སྣང་བའི་སྣང་ཚུལ་ལའང་ངོ་བོ་ཐ་དད་དུ་སྣང་བ་མི་སྲིད་དགོས་ལ། རྟོག་པ་ལ་ངོ་བོ་ཐ་དད་དུ་མི་སྲིད་པའི་ཡོད་པ་ཡིན་ན་ལྡོག་པ་གཅིག་ཏུ་འགྱུར་དགོས་པའི་ཕྱིར༑ རང་བཞིན་གྱིས་གྲུབ་པའི་ངོ་བོ་གཅིག་ལ་གནས་ཚུལ་དང་མི་མཐུན་པའི་སྣང་ཚུལ་མི་སྲིད་པའི་རྒྱུ་མཚན་ནི། དེ་འདྲའི་མི་མཐུན་འབྱུང་ན་རྫུན་པར་འགྱུར་གྱི༑ བདེན་པར་འགལ་བའི་ཕྱིར་རོ། །དེས་ན་གང་ཟག་ཆོས་ཅན། དུ་མར་ཐལ། ཕུང་པོ་ལྔ་དང་གཅིག་ཡིན་པའི་ཕྱིར་དང༌། ཕུང་པོ་ལྔ་ཆོས་ཅན། གཅིག་ཏུ་ཐལ། གང་ཟག་དང་གཅིག་ཡིན་པའི་ཕྱིར། དེས་ན་གཅིག་དང་དུ་མ་འཆོལ་བར་འགྱུར་རོ༑ ༑ཛ་ཡར། མང་པོར་འགྱུར་རོ་ཞེས་བྱ་བ་ནི། ཕུང་པོ་དང་བདག་ཐ་མི་དད་པའི་ཕྱིར། བདག་ཀྱང་མང་པོས་འགྱུར་བས་ཞེས་སོ།

།ནག་ཚོར། ཕུང་པོ་བདག་ཅེས་ཟེར་ན་མང་བའི་ཕྱིར། །བདག་ཀྱང་དེ་བཞིན་མང་པོ་ཉིད་དུ་འགྱུར། །ཞེས་དེ་དག་ཅེས་པ་མེད་པ་བདེའོ། །གཉིས་པ་ལ་གཉིས། རྣམ་ཤེས་ལྔ་གང་ཟག་ཡིན་པ་ལ་སྦྱར་བ་དང༌། ཡིད་ཀྱི་རྣམ་ཤེས་གང་ཟག་ཡིན་པ་ལ་སྦྱར་བའོ། །གང་གི་ལྟར་ན་སེམས་གང་ཟག་ཡིན་པ་དེའི་ལྟར་ན། མིག་ལ་སོགས་པ་རྣམ་པར་ཤེས་པའི་དབྱེ་བས་སམ་སྟེ༑ ཚོགས་དྲུག་ཀ་གང་ཟག་ཡིན་ནའང་སྔར་ལྟར་འཕང་ངོ༌། །གཉིས་པ་ནི། ཡིད་ཀྱི་རྣམ་ཤེས་གཅིག་པུ་གང་ཟག་ཡིན་པར་འདོད་པ་ལྟར་ནའང༌། །ཡིད་ཀྱི་རྣམ་ཤེས་ལའང་སྐད་ཅིག་དུ་མ་ཆ་ཤས་སུ་ཡོད་པས་སྐད་ཅིག་སྔ་ཕྱི་རེ་རེ་ལ་རང་བཞིན་གྱིས་གྲུབ་པའི་རྣམ་པར་ཤེས་པ་སྐྱེ་བ་དང་འགག་པས་གང་ཟག་གཅིག་ལའང་རྣམ་ཤེས་སྐད་ཅིག་ （ ༡༡༠བ ） སྔ་ཕྱི་རྒྱུད་ཐ་དད་པ་མང་པོ་ཡོད་པས་གང་ཟག་དེ་མང་པོར་འགྱུར་ཞིང༌། གང་ཟག་གཅིག་ལ་རྒྱུད་ཐ་དད་པ་མང་པོ་ཡོད་པར་འགྱུར་རོ། །རྒྱུད་ཐ་དད་པ་མང་པོར་ཡོད་པར་འགྱུར་ཚུལ་ནི། རང་བཞིན་གྱིས་གྲུབ་པའི་སོ་སོ་ལ་རྒྱུད་གཅིག་པ་མི་རུང་བས་སོ། །མང་པོར་འགྱུར་བ་ནི། གང་ཟག་དེ་ཆོས་ཅན། དུ་མར་ཐལ། ཡིད་ཀྱི་རྣམ་ཤེས་ཀྱི་སྐད་ཅིག་སྔ་ཕྱི་དུ་མ་དང་གཅིག་ཡིན་པའི་ཕྱིར་ཏེ། རྣམ་ཤེས་དེ་དང་གཅིག་ཡིན། རྣམ་ཤེས་དང་དེའི་ཆ་ཤས་ཀྱི་སྐད་ཅིག་སྔ་ཕྱི་གཅིག་ཡིན་པས་སོ། །རྟགས་དེ་ནི་རང་བཞིན་གྱིས་གྲུབ་པའི་ངོ་བོ་གཅིག་ལ་ཐ་དད་མི་རུང་ཚུལ་སྔར་བཞིན་ནོ། །ཛ་ཡར། སྐད་ཅིག་རེ་རེ་ལ་སྐྱེ་བ་དང་འགག་པས་མང་བའི་ཕྱིར། དེ་རྣམས་དང་ཐ་མི་དད་པས་བདག་ཀྱང་མང་པོར་འགྱུར་རོ་ཞེས་སོ། །གཉིས་པ། ཕུང་པོ་དུ་མ་ཡིན་པའི་ཕྱོགས་ཉིད་ལ་གནོད་བྱེད་དུ་སྦྱོར་བར་བསྟན་པ་ནི། ཡང་ན་ཞེས་ཏེ། མང་པོར་ཐལ་བའི་རིགས་པ་འདི། ཕུང་པོ་དུ་མ་དང་ཡིད་ཤེས་གང་ཟག་ཡིན་པའི་ཕྱོགས་ལ་སྔར་སྦྱར་བ་ལས་ཡང་ན། ཇི་ལྟར་རིགས་པའི་སྦྱོར་ཚུལ་ཕུང་པོ་ལྔ་ཁ་གང་ཟག་ཡིན་པའི་ཕྱོགས་ཉིད་ལ་སྦྱར་གྱི། རྣམ་ཤེས་གང་ཟག་ཡིན་པ་ལ་མི་སྦྱོར་ཞེས་ཏེ།

ཛ་ཡར། ཡང་ན་ཇི་ལྟར་རིགས་པ་བཞིན་དུ་བརྗོད་པར་བྱའོ་ཞེས་བྱ་བ་ནི། གལ་ཏེ་ཕུང་པོ་བདག་ན་དེ་ཕྱིར་དེ།། མང་བས་བདག་དེ་དག་ཀྱང་མང་པོར་འགྱུར། །ཞེས་བྱ་བའི་གཞུང་འདི། ཕུང་པོ་རྣམས་བདག་ཡིན་ནོ་ཞེས་བྱ་བའི་ཕྱོགས་ལ་བརྗོད་པར་བྱེད་པ་ཡིན་གྱི། རྣམ་པར་ཤེས་པ་བདག་ཡིན་པའི་ཕྱོགས་ལ་བརྗོད་པར་བྱེད་པ་མ་ཡིན་པས། ཕུང་པོ་རྣམས་བདག་ཡིན་པའི་ཕྱོགས་ཁོ་ན་ལ་བརྗོད་པར་བྱ་ལ། བདག་ནི་རྫས་སུ་འགྱུར་ཞིང་དེར་ལྟ། །ཞེས་བྱ་བ་ལ་སོགས་པ་ནི། ཕྱོགས་གཉིས་ཀ་ལའང་བརྗོད་པར་བྱའོ་ཞེས་པའོ། །ཞེས་སོ། །གཉིས་པ་ཕུང་པོ་ལྔ་དང་གཅིག་ལ་བཤད་ཟིན་དང་འཆད་འགྱུར་གྱི་གནོད་བྱེད་སྦྱོར་བར་བསྟན་པ་ནི། དེ་ལྟར་ན་བདག་མང་པོར་ཐལ་བའི་ཉེས་པ་འདི་བཤད་ཚུལ་སྔ་མ་ཕུང་པོ་ལྔ་དང་རྣམ་ཤེས་བདག་ཡིན་ལ་བརྗོད་པར་བྱ་ཞིང༌༑ བདག་ནི་རྫས་སུ་འགྱུར་ཞིང༌། །ཞེས་སོགས་འཆད་པར་འགྱུར་བའི་ཉེས་པ་གཞན་ཡང་ཕུང་པོ་ལྔ་དང་རྣམ་ཤེས་བདག་ཡིན་པའི་ཕྱོགས་གཉིས་ཀ་ལ་བརྗོད་པར་བྱའོ། །མདོར་ན་ཕྱོགས་གཉིས་ཀ་ལ་སྦྱར་བ་དང་ཅི་ལྟར་ （ ༡༡༡ན ） རིགས་པར་སྦྱོར་བ་གཉིས་ལས། བཤད་ཚུལ་སྔ་མའི་ཕྱོགས་སྔ་ལ་སྔ་མའི་རིགས་པར་མ་ཟད། འོག་གི་རིགས་པས་ཀྱང་དགག་ཡུལ་དུ་བྱའོ་ཞེས་པ་སྟེ། ཛ་ཡར༑ བཤད་པ་སྔ་མའི་མཇུག་བསྡུ་བ་བསྟན་པའི་ཕྱིར། དེ་ལྟར་ཞེས་བྱ་བ་ལ་སོགས་པ་གསུངས་ཏེ། དེ་དག་ཕུང་པོ་རྣམས་བདག་ཡིན་ནོ་ཞེས་བྱ་བ་ལ་སོགས་པ་དང༌། གང་གི་ལྟར་ན་སེམས་བདག་ཡིན་པའི་དེ་ལྟར་ན་ཞེས་བྱ་བ་ལ་སོགས་པ་ཉེས་པ་བརྗོད་པ་གང་ཡིན་པའོ། །འཆད་པར་འགྱུར་བའི་ཉེས་པ་གཞན་ཡང་ཞེས་བྱ་བ་ལ་སོགས་པ་ནི། བདག་ནི་རྫས་སུ་འགྱུར་ཞིང་ཞེས་བྱ་བ་ལ་སོགས་པའོ༑ ༑འདི་ལ་ཞེས་བྱ་བ་ནི། རྣམ་པར་ཤེས་པ་བདག་ཏུ་སྨྲ་བ་དག་ལའོ། ། ཕྱོགས་གཉིས་ཀ་ལའང་ཞེས་བྱ་བ་ནི། ཕུང་པོ་བདག་ཏུ་སྣང་བ་དང་རྣམ་པར་ཤེས་པ་བདག་ཏུ་སྨྲ་བའི་ཕྱོགས་དག་ལའོ། །ཞེས་གསུངས་སོ། །ཡང་ན། ཇི་ལྟར་རིགས་པ་བཞིན་དུ་བརྗོད་པར་བྱའོ།

།ཞེས་སོགས་ལ། ཡང་ན་ཕུང་པོ་ལྔ་གང་ཟག་ཡིན་པ་དང༌། རྣམ་ཤེས་གང་ཟག་ཡིན་པའི་ཕྱོགས་གཉིས་ལ། བདག་མང་པོར་ཐལ་བ་དང༌། གང་ཟག་གཅིག་ལ་གང་ཟག་རྒྱུད་ཐ་དད་པ་མང་པོ་ཡོད་པར་ཐལ་བ་ཇི་ལྟར་རིགས་པར་སྦྱར་ཏེ། ཕུང་པོ་ལྔ་གང་ཟག་ཡིན་པ་ལ་མང་པོར་ཐལ་བ་དང༌། རྣམ་ཤེས་གང་ཟག་ཡིན་པ་ལ་མང་པོ་ཡོད་པ་ཐལ་བ་སྦྱར་རོ། ། ནག་ཚོར༑ ཇི་ལྟར་འབྱུང་བའི་སྐྱོན་བརྗོད་པར་བྱ་བ་དེ་ཉིད་ཕུང་པོ་དང་རྣམ་པར་ཤེས་པ་བདག་ཏུ་སྨྲ་བ་ལ་བརྗོད་པར་བྱ་བའམ། འཆད་པར་འགྱུར་བའི་སྐྱོན་གཞན་ཡང་འབྱུང་བར་འགྱུར་བས། ཕྱོགས་གཉིས་ཀ་ལའང་བརྗོད་པར་བྱ་བ་ཡིན་ནོ།། ཞེས་འབྱུང་ངོ༌། །ཡིད་ཤེས་བདག་ཡིན་པའི་ཕྱོགས་ལ་བདག་མང་པོ་ཡོད་པར་ཐལ་བ་ལ། འདོད་པ་ཡང་མ་ཡིན་ཏེ། འཇིག་རྟེན་སྐྱེ་བ་ན་ཞེས་སོགས་ཁྱེད་རང་གི་ལུང་ལས་བཤད་པ་དང་ཡང་འགལ་ལོ། །འདི་ནི་མང་པོར་ཐལ་བ་ལ་འདོད་མི་ནུས་ཞེས་སྦྱོར་ག་ལ་དགོས་ཏེ། གཅིག་དུ་མར་ཐལ་བ་ལས་ལྷག་པའི་གནོད་བྱེད་མེད་དོ། །དེས་ན་ཇི་ལྟར་རིགས་པ་བརྗོད་པར་བྱའོ། །ཞེས་པའི་སྐབས་སུ་སྦྱར་བའི་ཡིད་ཤེས་བདག་ཡིན་པའི་ཕྱོགས་མང་པོར་ཐལ་བ་མི་སྦྱོར་བར། མང་པོ་ཡོད་པར་ཐལ་བ་སྦྱར་བའི་ཕྱི་མ་ལ་འདོད་ན་ཁས་བླངས་དང་འགལ་བའི་གནོད་བྱེད་སྟོན་པའོ། །གཉིས་པ་བདག་དང་བདག་འཛིན་གྱི་རྣམ་བཞག་འཆོལ་བར་ （ ༡༡༡བ ） ཐལ་བས་དགག་པ་ལ་གཉིས། བདག་བཏགས་ཡོད་དུ་བཤད་པ་དང་འགལ་བས་དགག་པ་དང༌། བདག་འཛིན་སྤང་བྱར་འགྱུར་ཚུལ་བཤད་པ་དང་འགལ་བས་དགག་པའོ། །དང་པོ་ནི། གང་ཟག་རྫས་ཡོད་དུ་ཐལ། ཕུང་པོ་རྫས་ཡོད་ཡིན་པའི་ཕྱིར། གསུམ་མོ། འདོད་ན་བཏགས་ཡོད་དུ་བཤད་པའི་ལུང་དང་འགལ་བའོ། །གཟུགས་གང་ཅི་ཡང་རུང་བ་འདས་པ་དང༌། མ་འོངས་པ་དང་ཞེས་སོགས་དུ་མ་སྤུངས་པ་ལ་ཕུང་པོ་ཉིད་དུ་བརྗོད་པའི་ཕྱིར་དང༌། དེ་རྣམས་ཁོ་ན་ལ་བདག་ཏུ་སྙད་པའི་ཕྱིར། རྫས་ཡོད་དུ་འགྱུར་ན། འདོད་མི་ནུས་ཏེ། ལུང་གཉིས་དྲངས་སོ། །གཉིས་པ་ནི། ཁྱོད་ལྟར་ན་འཇིག་ལྟ་ནི་གང་ཟག་ལ་དམིགས་ནས་གང་ཟག་རྫས་ཡོད་དུ་ལྟ་བར་འགྱུར་ཏེ།

བདག་ཕུང་གཅིག་པས་སོ། ། འཇིག་ལྟ་ཆོས་ཅན། ཁྱོད་འཛིན་སྟངས་ལ་མ་འཁྲུལ་བར་ཐལ། ཁྱོད་ཀྱིས་གང་ཟག་རྫས་ཡོད་དུ་བཟུང་བ་གང་ཞིག དེ་ལྟར་གྲུབ་པའི་ཕྱིར། དང་པོ་རྩ་བར་ཁས་བླངས་ཤིང༌། རྟགས་གཉིས་པ་མ་གྲུབ་ན། དེར་ཐལ། ཕུང་པོ་རྫས་ཡོད་ཡིན། གང་ཟག་དང་ཕུང་པོ་གཅིག་ཡིན་པའི་ཕྱིར། དང་པོ་རྩ་བར་ཁས་བླངས་སོ། ། འདོད་ན། ཁྱོད་སྤོང་བའི་ཚེ་སླར་མི་སྐྱེ་བའི་ཚུལ་གྱིས་མི་སྤོང་བར་སྔོ་སེར་འཛིན་པའི་ཤེས་པ་བཞིན་དུ་འདུན་པའི་འདོད་ཆགས་སྤོང་བའི་ཚུལ་གྱིས་སྤོང་བར་འགྱུར་རོ། །གཉིས་པ་གཞིའི་འཇོག་ཚུལ་སྐུར་འདེབས་ཅན་དུ་ཐལ་བས་དགག་པ་ལ་གཉིས། དགག་པ་དངོས་དང༌། སྐྱོན་སྤོང་དགག་པའོ། །དང་པོ་ལ་གཉིས། རྩ་བ་དང༌། འགྲེལ་པའོ། །དང་པོ་ལ་གཉིས། ལྷག་མེད་ཀྱི་འཛིན་ཚུལ་མཐར་ལྟ་ཐལ་བས་དགག་པ་དང༌། མྱོང་དྲན་གྱི་རྣམ་གཞག་རྒྱུན་ཆད་དུ་ཐལ་བས་དགག་པའོ༑ ༑དང་པོ་ནི། ལྷག་མེད་ཀྱི་མྱང་འདས་ཐོབ་པའི་ཚེ་གང་ཟག་རྒྱུན་ཆད་པར་ཐལ༑ དེའི་ཚེ་ཕུང་པོ་རྒྱུན་ཆད་པའི་ཕྱིར། ཁྱབ་རྟགས། འདོད་ན། མང་བཀུར་བ་ཆོས་ཅན། ཁྱོད་ཆད་པའི་མཐར་ལྟ་ཅན་དུ་ཐལ། དེའི་ཚེ་བདག་ཡོད་པ་གང་ཞིག ཁྱོད་དེའི་ཚེ་བདག་མེད་པར་འཛིན་པའི་ཕྱིར། ཁྱབ་པ་ནི། འཇིག་ལྟས་གང་ཟག་ལ་དམིགས་པའི་དོན་དེ་ཉིད་རྟག་ཆད་དུ་འཛིན་པ་མཐར་འཛིན་གྱི་ལྟ་བ་གཉིས་སུ་འདོད་པ་དང་འགལ་ལོ། །གཉིས་པ་ལ་གཉིས། སྐྱེ་བ་དྲན་པ་མི་སྲིད་པར་ཐལ་བས་དགག་པ་དང། ལས་ཀྱི་འབྲས་བུ་མྱོང་བར་མི་སྲིད་པར་ཐལ་བས་དགག་པའོ། །དང་པོ་ནི། ཤེས་བྱ་ཆོས་

（ ༡༡༢ན ） ཅན། བདག་སྔ་ཕྱི་ངོ་བོ་ཉིད་ཀྱིས་སྐྱེ་འཇིག་བྱེད་པར་ཐལ། ཕུང་པོ་སྔ་ཕྱི་དེ་ལྟར་ཡིན་པའི་ཕྱིར། ཁྱབ་རྟགས། སྐྱེ་བ་དྲན་པ་མི་སྲིད་པར་ཐལ། ཚེ་སྔ་ཕྱིའི་བདག་རང་བཞིན་གྱིས་གྲུབ་པའི་སོ་སོ་བ་ཡིན་པའི་ཕྱིར། རྟགས། གཉིས་པ་ལ་གཉིས། ལས་བྱས་པ་ཆུད་ཟོས་པར་ཐལ་བས་དགག་པ་དང༌། མ་ཁྱབ་ན་མ་བྱས་པ་དང་ཕྲད་པར་ཐལ་བས་དེ་དགག་པའོ། །དང་པོ་ནི་ལས་བྱེད་པ་པོས་ལས་ཀྱི་འབྲས་བུ་མྱོང་བར་མི་སྲིད་པར་ཐལ། ལས་བྱས་རྗེས་སུ་ལས་བྱེད་པ་པོ་མེད་པའི་ཕྱིར་ཏེ། བདག་སྔ་ཕྱི་རང་བཞིན་གྱིས་གྲུབ་པའི་གཞན་ཡིན་པའི་ཕྱིར༑ གཉིས་པ་ནི། མ་ཁྱབ་སྟེ། བདག་སྔ་མས་བྱས་པའི་ལས་འབྲས་བདག་ཕྱི་མས་མྱོང་ངོ་ཞེ་ན། ལས་མ་བྱས་པ་དང་ཕྲད་པར་ཐལ། ཕྱོགས་སྔ་གང་ཞིག བྱེད་དུས་ཀྱི་བདག་དང་མྱོང་དུས་ཀྱི་བདག་གཉིས་རང་བཞིན་གྱིས་གཞན་ཡིན་པའི་ཕྱིར༑ གཉིས་པ་འགྲེལ་པ་ལ་བསྡུས་དོན་རྩ་བ་ལྟར་བྱའོ། །རྩ་ཤེའི། ཉེ་བར་ཞེས་པར། ཕུང་པོ་སྐྱེ་འཇིག་བྱེད་ཚུལ་བཞིན་བདག་ལའང་འགྱུར་རོ། །ཞེས་དང་ཉེ་བར་ཞེས་པར། ཕུང་པོ་ཡིན་པར་ལྟར། བདག་ལས་སུ་འགྱུར་བས་བྱེད་པ་པོ་དང་ལས་གཅིག་ཏུ་འགྱུར། ཞེས་སོགས་སོ། །ཛ་ཡར། ཁུངས་གཉིས་བསྟན་པའི་ཕྱིར༑ ༑གལ་ཏེ་ཕུང་པོ་ཞེས་སྨོས་སོ། །ཞེས་སོ། །ཛ་ཡར། ལས་ལ་རྟེན་མེད་པའི་ཕྱིར་མེད་པས་ཞེས་བྱ་བ་ནི། ལས་ཀྱི་རྟེན་ནི་བྱེད་པ་པོ་ཡིན་པ་དེའི་ཕྱིར། དེ་ལ་རྟེན་མེད་པས་ལས་ཀྱང་འཇིག་པས་སོ། །ལས་རྣམས་འབྲས་བུ་དང་འབྲེལ་བ་མེད་པ་ཉིད་དུ་འགྱུར་རོ་ཞེས་བྱ་བ་ནི། གང་ལས་རྣམས་ཀྱི་འབྲས་བུ་ཡིད་དུ་འོང་བ་དང་མི་འོང་བའི་མཚན་ཉིད་ཅན་དག་བྱེད་པ་པོ་དང་འབྲེལ་བ་ཉིད་དུ་མི་འགྱུར་བའོ༑ ༑གཞན་གྱིས་འབྲེལ་བ་སྒྲུབ་པར་བྱེད་པ་ནི། གལ་ཏེ་ཞེས་བྱ་བ་གསུངས་ཏེ༑ ཞེས་སོ། །རྩ་ཤེའི། སྔ་ཕྱིའི་བདག་གཞན་ཡིན་ན། སྔོན་གྱི་བདག་མེད་པར་ཡང་སྟེ། ཡོངས་སུ་དོར་ཞིང་དེ་ལ་མ་ལྟོས་པར་དེའི་རྒྱུ་ཅན་མ་ཡིན་པ་ཉིད་དུ་འགྱུར་རོ། །དེ་གཉིས་གཞན་ཡིན་པའི་ཕྱིར་བུམ་པ་སྐྱེས་ན་སྣམ་བུ་མ་ཞིག་པ་བཞིན་དུ།

ཕྱིས་ཀྱི་བདག་སྐྱེས་ན་སྔར་གྱི་བདག་མ་ཞིག་པར་འགྱུར་བས་ཕྱིས་ཀྱང་སྔར་གྱི་ལྷ་མིའི་མདོག་དབྱིབས་བཞིན་དུ་གནས་པ་དང༌། དེ་མ་ཤི་བར་སྐྱེ་བར་ （ ༡༡༢བ ） འགྱུར་རོ། །ཞེས་སོགས་ཛ་ཡར་བཤད་དོ། །གཉིས་པ་སྐྱོན་སྤོང་དགག་པ་ལ་གཉིས། སྐྱོན་སྤོང་དགོད་པ་དང༌། དེ་བཤད་ཟིན་གྱི་རིགས་པས་དགག་པའོ། །འདི་ལ་གཉིས། རྩ་བ་དང༌། འགྲེལ་པའོ། །དོན་ནི། ཁོ་ན་རེ། ཐལ་བ་ཕྱི་མ་རྣམས་ལ་མ་ཁྱབ་སྟེ། བདག་གཉིས་རང་བཞིན་གྱིས་གཞན་ཡིན་ཀྱང་རྒྱུད་གཅིག་པས་སོ་ཞེ་ན། བདག་སྔ་ཕྱི་ཆོས་ཅན། རྒྱུད་གཅིག་པ་མ་ཡིན་པར་ཐལ། རང་བཞིན་གྱི་གྲུབ་པའི་ཐ་དད་ཡིན་པའི་ཕྱིར། གཞན་སླའོ། །གཉིས་པ་དོན་བསྡུ་བ་ནི། མཚམས་སྦྱར་བ་དང༌། དོན་བཤད་པའོ། ། དོན་ནི། ཕུང་པོ་ལྔ་དང་སེམས་བདག་ཡིན་པ་མི་འཐད་པར་ཐལ། དེ་ལྟར་ཁས་བླངས་པ་ལ་ལུང་རིགས་དང་འགལ་བའི་ཉེས་པ་ཡོད་པ་དེའི་ཕྱིར། གཉིས་པ་བདག་གི་གནས་ཚུལ་དྲིས་པའི་ལན་ལུང་མི་སྟོན་པའི་རྒྱུ་མཚན་དང་འགལ་བས་དགག་པ་ལ་གསུམ། མཚམས་སྦྱར། རྩ་བ། འགྲེལ་པའོ། །གཉིས་པ་ནི། བདག་ཆོས་ཅན། ཁྱོད་ཀྱིས་མཐའ་མེད་པའི་རྒྱུ་མཚན་གྱིས་ཁྱོད་མཐའ་ལྡན་དུ་ལུང་མ་བསྟན་པ་མིན་པར་ཐལ། ཁྱོད་ཀྱི་མཐའ་ཡོད་པའི་ཕྱིར་ཏེ། ཕུང་པོ་མཐའ་ལྡན་ཡིན་པའི་ཕྱིར། གསུམ་མོ། །སོགས་སྒྲས་ཆོས་ཅན། ཁྱོད་རྒྱུན་ཆད་ཀྱི་མི་རྟག་པ་མི་སྲིད་པའི་རྒྱུ་མཚན་གྱིས་ཁྱོད་མི་རྟག་པར་ལུང་མ་བསྟན་པ་མ་ཡིན་པར་ཐལ། རྒྱུ་མཚན་དེ་མ་གྲུབ་པའི་ཕྱིར། དེ་བཞིན་གཤེགས་པ་གྲོང་ཕན་ཆད་འབྱུང་བའི་རྒྱུ་མཚན་གྱིས་མི་འབྱུང་བར་ལུང་མ་བསྟན་པ་མིན་པར་ཐལ། རྒྱུ་མཚན་དེ་མ་གྲུབ་པའི་ཕྱིར། གཉིས་པ་ལ་གསུམ། དགག་པ་མདོར་བསྟན། དགག་པ་རྒྱས་པར་བཤད༑ དོན་བསྡུའོ། །གཉིས་པ་ལ་གཉིས། ལུང་མ་བསྟན་གྱི་དངོས་པོ་བཅུ་བཞི་ཁས་ལེན་པའི་ཚུལ་དང༌། དེ་ལྟར་ཁས་བླངས་པ་དང་འགལ་ཚུལ་བསྟན་པའོ༑ ༑གཉིས་པ་ནི། ཛ་ཡར། བདག་དང་ཕུང་པོ་ཐ་མི་དད་པའི་ཕྱིར་ཕུང་པོ་ཁོ་ན་འཇིག་རྟེན་གྱིས་སྒྲས་བརྗོད་པ་དེའི་ཚེ།

ཞེས་སོ། །ཕུང་པོ་རྣམས་ངོ་བོ་ཉིད་ཀྱིས་སྐྱེ་འཇིག་བྱེད་ཅིང༌། ཚེ་སྔ་ཕྱིར་ཡང་ལྷ་མིའི་ཕུང་པོ་སྐྱེ་འཇིག་བྱེད་པ་བཞིན་བདག་ཀྱང་དེ་ལྟར་འགྱུར་བས། བདག་དེ་དང་དེར་རྒྱུན་ཆད་པའི་མི་རྟག་པར་འགྱུར་རོ། །དེས་ན་རྒྱུན་ཆད་ཀྱི་མི་རྟག་པ་ལུང་མ་བསྟན་པར་འགྱུར་ལ། ཞེས་སྦྱར་གྱི། མི་རྟག་པ་ཙམ་ལ་སྦྱར་ན་རང་ལའང་མཚུངས་སོ། ། （ ༡༡༣ན ） གཉིས་པ་ལམ་གྱི་འཇོག་ཚུལ་སྐུར་འདེབས་ཅན་དུ་ཐལ་བས་དགག་པ་ལ་གཉིས། དགག་པ་དངོས་དང་སྐྱོན་སྤོང་དགག་པའོ། །དང་པོ་ལ་གསུམ། མཚམས་སྦྱར། རྩ་བ་དང༌། འགྲེལ་པའོ། །གཉིས་པ་ནི། ཁྱོད་ལྟར་ན། རྣལ་འབྱོར་པས་བདག་མེད་མངོན་སུམ་དུ་མཐོང་བའི་ཚེ་ཕུང་པོ་མེད་པར་མཐོང་བར་ཐལ། དེའི་ཚེ་ལས་འབྲས་ཀྱི་རྟེན་དུ་གྱུར་བའི་བདག་མེད་པར་མཐོང་བའི་ཕྱིར། མ་ཁྱབ་ན་ཕུང་པོ་དང་གང་ཟག་གཅིག་པ་འགལ་ལོ། །རྟགས་ཁས་བླངས་ཚུལ་འོག་འདིར་སྟོན་ཀྱང་འདིར་ཁས་བླངས་སྦྱོར་ན། མ་གྲུབ་ན། གང་ཟག་བཏགས་དོན་བཙལ་ནས་འཇོག་པ་འགལ་ལོ། །འགྲེལ་པ་སླའོ། །གཉིས་པ་ལ་གཉིས། དགག་རྒྱུ་དང་བཞག་རྒྱུའི་ཁྱད་པར་བསྟན་པའི་སྒོ་ནས་སྐྱོན་སྤོང་དགོད་པ་དང༌། དེ་དགག་པའོ༑ ༑དང་པོ་ནི། ལམ་འབྲས་ཀྱི་འབྲེལ་བའི་བདག་འཇོག་པའི་དུས་སུ་ཕུང་པོ་ལས་དོན་གཞན་པའི་བདག་མི་སྲིད་པའི་ཕྱིར། ཕུང་པོ་ཁོ་ན་ལ་བདག་སྒྲ་དངོས་སུ་འཇུག་ལ། བདག་མེད་མངོན་སུམ་དུ་མཐོང་བའི་ཚེ་མུ་སྟེགས་ཀྱིས་བཏགས་པའི་ནང་གི་བྱེད་པོའི་སྐྱེས་བུ་ལ་འཇུག་སྟེ། དེའི་ཕྱིར་བདག་མེད་མཐོང་བའི་དུས་སུ༑ རྟག་བདག་དང་བྲལ་བའི་འདུ་བྱེད་མངོན་སུམ་དུ་མཐོང་བ་ཡིན་གྱི། ལས་འབྲས་ཀྱི་རྟཻན་གྱི་བདག་མེད་པར་མཐོང་བ་མ་ཡིན་པས། ཕུང་པོའི་དངོས་པོ་མེད་པར་མཐོང་བར་ཐལ་བའི་གནོད་བྱེད་མི་འཇུག་གོ་ཞེ་ན། གཉིས་པ་ལ་གཉིས། ལས་འབྲས་ཀྱི་རྟེན་གྱི་བདག་བཏགས་དོན་བཙལ་ནས་ཁས་ལེན་པ་དང་འགལ་བ་དང༌། བསྒོམས་ཀྱང་ཉོན་མོངས་སྤོང་མི་ནུས་པར་ཐལ་བའོ། །དང་པོ་ལ་གསུམ་ལས།

འགྲེལ་པ་ནི། གལ་ཏེ་ཐལ་བ་དེས་འཇིགས་ནས། བདག་མེད་མཐོང་རྒྱུའི་བདག་གི་སྒྲ་རྟག་བདག་འཛིན་ཞིང༌། ཕུང་སེམས་དགག་རྒྱུའི་བདག་ཏུ་མི་འདོད་ན་རང་གི་ཕྱོགས་ཕུང་སེམས་བདག་ཏུ་འདོད་པ་ཉམས་པར་འགྱུར་རོ༑ ༑ཞེས་མདོར་བསྟན་པའོ། །ཛ་ཡར། ཕྱོགས་ཉམས་པར་འགྱུར་རོ་ཞེས་བྱ་བ་ནི་ཕྱོགས་ཉམས་པར་འགྱུར་བའོ། །ཞེས་སོ། །ནག་ཚོས། བདག་ཅེས་བྱ་བར་འདོད་པའི་ཕྱོགས་ཉིད་ཉམས་པར་འགྱུར་རོ། །ཞེས་འབྱུང་ངོ༌། ཁོ་ན་རེ། རྣལ་འབྱོར་པས་མཐོང་རྒྱུའི་ （ ༡༠༣བ ） རྣམ་པ་དེ་ལྟ་བུའི་ཡུལ་ལ་བདག་གི་སྒྲ་ཕུང་པོ་ལ་མི་འཇུག་གི་རྟག་བདག་ལ་འཇུག་པས་སྐྱོན་མེད་དོ། །འདི་ཡང་མི་འཐད་དེ། དེ་ལྟ་བུའི་ཁྱད་པར་འབྱེད་པ་ལ་རིགས་པ་ཅི་ཞིག་ཡོད། རིགས་པ་ཡོད་དེ། མེད་རྒྱུའི་བདག་ཕུང་པོ་ལ་བྱས་ནས་ཕུང་པོ་བདག་མེད་པར་འགྱུར་བས་དེ་མི་སྲིད་པའི་ཕྱིར་རོ། །ལས་འབྲས་ཀྱི་རྟེན་གྱི་བདག་སྒྲ་ཡང་ཕུང་པོ་ལ་མི་འཐད་དེ། དེའང་མི་སྲིད་པའི་ཕྱིར། གལ་ཏེ་ཕུང་པོ་བདག་ན་ཞེས་པར་བསྟན་ཟིན་ཏོ། ། ཞེས་ཛ་ཡར་བཤད་དོ། །དེ་རྒྱས་པར་བཤད་ནས། དོན་བསྡུ་བ་ནི། དེའི་ཕྱིར་ཞེས་སོགས་ཏེ། ཤེས་བྱ་ཆོས་ཅན། བདག་མེད་མངོན་སུམ་དུ་མཐོང་བའི་དུས་ཀྱི་མེད་རྒྱུའི་བདག་དེ་ཕུང་པོ་ལ་མི་འཇོག ལས་འབྲས་རྟེན་གྱི་བདག་དེ་ཕུང་པོ་ལ་འཇོག་པའི་ཁྱད་པར་མི་མཐོང་བར་ཐལ། གཉིས་ཀ་ཕུང་པོ་ལ་འཇོག་པ་ལ་གནོད་བྱེད་ཡོད་པར་མཚུངས་པའི་ཕྱིར། གཉིས་པ་ལ་གསུམ་ལས། གཉིས་པ་ལ་གཉིས༑ སྤོང་བྱེད་མེད་པས་ཉོན་མོངས་སྤོང་མི་ནུས་པར་ཐལ་བ་དང༌། སྐྱ྄ེད་བྱེད་ཡོད་པས་ཉོན་མོངས་འཕེལ་བར་ཐལ་བའོ། །དང་པོ་ནི། གང་ཟག་བདག་མེད་མངོན་དུ་རྟོགས་པའི་རྣལ་འབྱོར་པ་ཆོས་ཅན། ཞེས་སམ། ཉན་རང་དགྲ་བཅོམ་ཆོས་ཅན། ཁྱོད་ལ་ཉོན་མོངས་སྤོང་ལམ་མེད་པར་ཐལ། ཁྱོད་ཀྱི་གཟུགས་ཀྱི་དེ་ཁོ་ཉིད་མ་རྟོགས་པའི་ཕྱིར་ཏེ། གང་ཟག་བཏགས་པ་ཙམ་དུ་མ་གཏོགས་པའི་ཕྱིར༑ དཔེར་ན་ཟེ་འབྲུ་ལ་ཁུ་བྱུག་ཡོད་པར་ཤེས་ཀྱང་ཟེ་འབྲུའི་རོ་མངར་མ་མྱངས་ན་རོ་ཞིམ་པོ་མེད་པར་འཛིན་པ་མི་སྤོང་བ་བཞིན།

གཉིས་པ་ནི། ཆོས་ཅན༑ ཁྱོད་ཀྱི་རྒྱུད་ལ་ཉོན་མོངས་སླར་འཕེལ་བར་འགྱུར་བར་ཐལ། ཁྱོད་ཀྱི་རྒྱུད་ལ་ཉོན་མོངས་སྤོང་རྒྱུ་མེད་ཅིང༌། འཕེལ་རྒྱུ་ཡོད་པའི་ཕྱིར་ཏེ། གཟུགས་སོགས་ཀྱི་དེ་ཁོ་ཉིད་མ་རྟོགས་པར་བདེན་པར་ཞེན་པའི་ཕྱིར། རྟགས། དཔེར་ན། ཟེ་འབྲུ་ལ་ཁུ་བྱུག་མེད་པར་ཤེས་ཀྱང་ཟེ་འབྲུའི་རོ་མངར་མྱངས་ན་རོ་ལ་ཆགས་པ་སྐྱེ་བ་བཞིན། གསུམ་པ་ལ་གཉིས། དཔེར་དགོད་པ་དང༌། དོན་བཤད་པའོ། ། དང་པོ་ནི། ཟེ་འབྲུ་ཞེས་སོགས་སོ། །ནག་ཚོར། འགའ་ཞིག་གིས་སྦྲང་རྩིའི་མངར་བ་ཉིད་མ་མྱངས་པར་སྦྲང་རྩིའི་ནང་ན་ཀོ་ཀི་ལ་ཡོད་དོ་ཞེས་བྱ་བ་དེ་ཙམ་གྱིས་སྦྲང་རྩི་ལེན་པར་བྱེད་ན་ཡང་སྦྲང་རྩི་མངར་བ་ཉིད་མྱོང་བར་ （ ༡༢༤ན ） འགྱུར་བ་མ་ཡིན་ཞིང༌། འདི་ལ་ཀོ་ཀི་ལ་མེད་དོ་ཞེས་དམིགས་ན་ཡང་མྱངས་པས་སྦྲང་རྩིའི་རོ་མངར་བ་ཉིད་མི་ཚོར་བ་ཡང་མ་ཡིན་ལ། དེ་ལ་མངོན་པར་ཞེན་པ་མི་འབྱུང་བ་ཡང་མ་ཡིན་ནོ་ཞེས་པ་བདེའོ། །གཉིས་པ་ནི། དེ་བཞིན་དུ་ཞེས་ཏེ། རྟག་བདག་མེད་པར་མཐོང་བ་ན་ཡང་དེ་ཙམ་གྱིས་དེའི་རང་བཞིན་ནི་དེ་ཁོ་ན་ཉིད་མ་ཤེས་པས་དེ་ཙམ་ཤེས་པ་དེ་ལ་ཉོན་མོངས་སྤོང་བའི་ལམ་ཅི་ཞིག་འབྱུང་བར་འགྱུར་ཞེས་སམ། ནག་ཚོར། དེ་ཅི་ཞིག་བྱེད་པར་འགྱུར་ཞེས་ཏེ། ཉོན་མོངས་སྤོང་བའི་བྱ་བ་ཅི་ཞིག་བྱེད་པར་འགྱུར་ཞེས་སོ། །བདག་མེད་ནི་ཁུ་བྱུག་དང་འདྲ་བའི་དཔེའོ། །ཡང་ན་གཟུགས་སོགས་ཀྱི་གནས་ལུགས་ཤེས་པས་ཉོན་མོངས་སྤོང་ནའང་བདག་དེ་འདྲ་མེད་པར་ཤེས་པས་བྱ་བ་ཅི་ཞིག་བྱེད་པར་འགྱུར་ཏེ་མི་འགྱུར་རོ། །རྒྱུ་མཚན་ནི། རྟག་བདག་མེད་པར་ཤེས་པས་ཆགས་སོགས་སྤོང་ན། ངར་འཛིན་ལྷན་སྐྱེས་ཀྱིས་དེ་ལྟར་དམིགས་ནས་བདག་དེ་ལྟ་བུ་འདོད་ཅིང་སྡུག་བསྔལ་བར་འགྱུར་དུ་དོགས་དགོས་ནའང་དེའི་བདེ་སྡུག་འདོར་ལེན་གྱི་ཕྱིར་རྩོལ་བ་མི་བྱེད་པའི་ཕྱིར་རོ། ། དེས་ན་དེ་རྟོགས་ཀྱང་གཟུགས་སོགས་ལ་བདེན་པར་ཞེན་ནས་ཆགས་སོགས་སྐྱེ་བར་འགྱུར་ཏེ། དེ་སྤོང་བྱེད་མེད་པའི་ཕྱིར།

ཕྱི་རོལ་བ་བཞིན་ནོ། །ཞེས་ཏེ། རྩ་བར་བཤད་པ་ལྟར་རོ། །ཛ་ཡར། ཁྱོད་ཀྱི་རྣལ་འབྱོར་བདག་མེད་མཐོང་བ་ཡིས།། གཟུགས་སོགས་དེ་ཉིད་རྟོགས་པར་མི་འགྱུར་ཞིང༌། །འདོད་ཆགས་སྐྱེ་འགྱུར་དེ་ཡི་ངོ་བོ་རྟོགས་མེད་ཕྱིར། །ཞེས་སྦྱར་ནས་ཆགས་སོགས་བདག་ལ་དམིགས་ནས་འཇུག་པའི་ཕྱིར་སྐྱེ་བར་མི་འགྱུར་རོ་ཞེ་ན། ལན་དུ། གཟུགས་ལ་དམིགས་ནས་འཇུག་ཕྱིར་ཞེས་སྦྱར་རོ། །ཡང་ན་སྦྱོར་བ་གཅིག་ཏུ་བྱ་སྟེ། ཆོས་ཅན། ཁྱོད་ཀྱི་རྒྱུད་ལ་གཟུགས་སོགས་ལ་དམིགས་པའི་ཆགས་པ་སྐྱེ་བར་ཐལ། དེ་སྤོང་རྒྱུ་མེད་ཅིང་འཕེལ་རྒྱུ་ཡོད་པའི་ཕྱིར། ཞེས་བྱའོ། །གཉིས་པ་ལུང་འགལ་སྤངས་ཏེ་ཚོགས་པ་བདག་ཡིན་པ་ལ་དགག་པ་གཉིས༑ ལུང་འགལ་གྱི་རྩོད་པ་དགོད་པ་དང༌། དེ་དགག་པའོ། །དང་པོ་ནི། མང་བཀུར་བ་ན་རེ། ཕུང་པོ་བདག་ཡིན་ཏེ། མདོ་དེས་དེ་ལྟར་བསྟན་པའི་ཕྱིར། གཞན་དུ་ན་ལུང་དེའི་བསྟན་དོན་མེད་པར་འགྱུར་རོ་ཞེ་ན། གཉིས་པ་ལ་གཉིས། ལུང་དེས་ཕུང་པོ་བདག་ཏུ་མི་སྟོན་པའི་སྒྲུབ་བྱེད་དང༌། ཕུང་པོ་བདག་ཏུ་སྟོན་ཀྱང་ （ ༡༡༤བ ） སོ་སོ་བ་བདག་ཏུ་སྟོན་པ་མ་ཡིན་པའོ། །དང་པོ་ལ་གཉིས། འདོད་པ་བརྗོད་དེ་ཕུང་པོ་བདག་ཏུ་མི་སྟོན་པའི་སྒྲུབ་བྱེད་དང༌། དེའི་རྟགས་སྒྲུབ་པའོ།། དང་པོ་ལ་གཉིས། རྩ་བ་དང༌། འགྲེལ་པའོ། །དང་པོ་ནི། ལུང་དེས་ཕུང་པོ་བདག་ཏུ་གསུངས་པའི་ཕྱིར། ཕུང་པོ་བདག་ཡིན་ནོ་ཞེས་འདོད་ན། ལུང་དེ་ཆོས་ཅན༑ ཁྱོད་ཀྱིས་ཕུང་པོ་ལས་དོན་གཞན་པའི་བདག་བཀག་གི ཕུང་པོ་བདག་ཏུ་མི་སྟོན་ཏེ། དེ་ལྟར་སྟོན་ན་མདོ་གཞན་ལས་ཕུང་པོ་བདག་ཡིན་པར་མི་སྟོན་དགོས་པ་གང་ཞིག མདོ་གཞན་དུ་དེ་མ་ཡིན་པར་གསུངས་པའི་ཕྱིར། གཉིས་པ་ནི༑ མདོ་དེས་ཕུང་པོ་བདག་ཏུ་མི་སྟོན་པར་དོན་གཞན་པའི་བདག་འགོག་པ་ཡིན་ཏེ། མདོ་དེ་ནི་མུ་སྟེགས་ཀྱི་འདོད་ཚུལ་གྱི་བདག་བཀག་ནས་རང་ལུགས་ཀྱི་བདག་ངོས་འཛིན་པ་ཡིན་པའི་ཕྱིར། གཉིས་པ་ལ་གཉིས། དྲི་བ་དང༌། ལན་ནོ།། འདི་ལ་གཉིས། རྩ་བ་དང༌། འགྲེལ་པའོ།

།དང་པོ་ནི། ལུང་དེས་ཕུང་པོ་བདག་ཏུ་སྟོན་པ་མ་ཡིན་ཏེ། མདོ་གཞན་ལས་ཕུང་པོ་རེ་རེ་ནས་བདག་ཡིན་པ་བཀག་པའི་ཕྱིར། གཉིས་པ་ནི། ལུང་སྔ་ཕྱི་གཉིས་ཀྱི་ཕུང་པོ་ལས་དོན་གཞན་པའི་བདག་དང་ཕུང་པོ་བདག་ཡིན་པ་བཀག་སྟེ། དེ་གཉིས་ནི་བདག་གི་གནས་ཚུལ་གྱི་དེ་ཉིད་སྟོན་པ་སྐབས་སུ་བབ་ནས་གསུངས་པ་ཡིན་པའི་ཕྱིར་རོ། །བདག་གི་དེ་ཉིད་བསྟན་པས་ཕུང་པོ་དེ་ཉིད་ཀྱང་རྟོགས་པར་འགྱུར་བས་བདག་གི་གནས་ཚུལ་སྟོན་པ་འཐད་པ་ཉིད་དོ། །ཞེས་ཏེ་སླའོ། །གཉིས་པ་ཕུང་པོ་བདག་ཏུ་སྟོན་ཀྱང་སོ་སོ་བ་བདག་ཏུ་མི་སྟོན་པ་ལ་གཉིས། ཚོགས་པ་བདག་ཏུ་ཐལ་བ་དགག་པ་དང༌། འདོད་པ་ལ་གནོད་བྱེད་བསྟན་པའོ། །དང་པོ་ལ་གཉིས། མཚམས་སྦྱར་ཏེ་རྩ་བ་བཤད་པ་དང༌། འགྲེལ་པའོ། །དང་པོ་ནི། ཕུང་པོ་ཚོགས་པ་བདག་ཏུ་ཐལ༑ མདོ་དེས་ཕུང་ལྔ་བདག་ཏུ་བསྟན་པ་གང་ཞིག ཕུང་ལྔ་སོ་སོ་བ་བདག་མ་ཡིན་པའི་ཕྱིར། གཉིས་པ་ནི། དཔེར་ན་ཤིང་རྣམས་ནགས་ཚལ་དུ་སྟོན་པ་ན་ཚོགས་པ་སྟོན་པ་བཞིན་ནོ། །གཞན་སླའོ། །གཉིས་པ་ལ་གཉིས། ཚོགས་པ་བདག་ཡིན་པ་སོ་སོར་ཕྱེ་སྟེ་དགག་པ་དང༌། ཚོགས་པ་བདག་ཡིན་པ་སྤྱིར་དགག་པའོ༑ ༑དང་པོ་ལ་གཉིས། ཚོགས་ཙམ་བདག་ཡིན་པ་དགག་པ་དང༌། ཚོགས་དབྱིབས་ཁྱད་པར་བ་དང་ལྡན་པའི་ཚོགས་པ་བདག་ཡིན་པ་དགག་པའོ། །དང་པོ་ལ་གཉིས། འབྲས་ （ ༡༡༥ན ） བུ་ཕན་གནོད་བྱེད་པར་བཤད་པ་དང་འགལ་བས་དགག་པ་དང༌། ཤིང་རྟ་དང་མཚུངས་པར་ཐལ་བས་དགག་པའོ། །དང་པོ་ལ་གཉིས༑ མཚམས་སྦྱར་ཏེ་རྩ་བ་བཤད་པ་དང༌། འགྲེལ་པའོ། །དང་པོ་ནི། ཕུང་པོའི་ཚོགས་པ་བདག་ཡིན་ན། ཕུང་ལྔ་ཚོགས་ཙམ་བདག་ཡིན་ནམ། ཕུང་ལྔ་ཚོགས་པའི་ཚོགས་དབྱིབས་ཁྱད་པར་བ་དང་ལྡན་པའི་ཚོགས་པ་བདག་ཡིན། དང་པོ་ལྟར་ན། ཕུང་ལྔ་ཚོགས་པ་ཆོས་ཅན། ལས་བཟང་ངན་བསགས་པའི་སྒོ་ནས་འབྲས་བུ་ཕན་གནོད་བྱེད་པ་མ་ཡིན་པར་ཐལ། དངོས་པོ་མ་ཡིན་པའི་ཕྱིར་ཏེ༑ ཕུང་པོ་ལྔ་དང་རྫས་གཅིག་དང་ཐ་དད་གང་རུང་མ་ཡིན་པའི་ཕྱིར། རྟགས་དང་པོ་གྲུབ་ན། བདག་དུ་མར་ཐལ་བས་རིགས་པས་དགག་པའོ།

།འདོད་ན། བདག་མ་ཡིན་པར་ཐལ་ལོ། །གཉིས་པ་ལ་གཉིས། དགག་པ་དངོས་དང༌། སྐྱོན་སྤོང་དགག་པའོ། ། དང་པོ་ལ་གཉིས། ཕན་གནོད་བྱེད་པའི་རྒྱུ་མཚན་གྱིས་བདག་འདུལ་དགོས་པར་བསྟན་པ་དང༌། ཕན་གནོད་བྱེད་པ་མི་འཐད་པར་བསྟན་པའོ། །དང་པོ་ནི། ཇི་སྐད་ནས། གསུངས་ན་ཞེས་པའི་བར་དང༌། གཉིས་པ་ནི། དེ་ནས་མ་ཡིན་ནོའི་བར་ཏེ། སླའོ། །གཉིས་པ་ནི། ཚོགས་པ་དང་ཚོགས་པ་ཅན་རྫས་གཅིག་པའི་ཕྱིར༑ ཚོགས་པ་ཅན་གྱི་ཕུང་པོས་འབྲས་བུ་བྱེད་པས་རྟགས་དང་པོ་མ་གྲུབ་བོ་ཞེ་ན༑ འདི་ལ་ཉེས་པ་བཤད་ཟིན་ཏེ། གལ་ཏེ་ཕུང་པོ་བདག་ན། ཞེས་པར་བཤད་ཅེས་སྦྱར་ན་བདེའོ། །གཉིས་པ་ལ་གཉིས། ཡན་ལག་ཚོགས་ཙམ་ཤིང་རྟར་ཐལ་བས་དགག་པ་དང༌༑ ཕུང་པོ་ལ་བརྟེན་པར་མི་འཐད་པར་ཐལ་བས་དགག་པའོ། །དང་པོ་ལ་གཉིས༑ རྩ་བ་དང་འགྲེལ་པའོ། །དང་པོ་ནི། ཤིང་རྟའི་ཡན་ལག་ཚོགས་ཙམ་ཤིང་རྟར་ཐལ། ཕུང་པོ་ཚོགས་ཙམ་བདག་ཡིན་པའི་ཕྱིར། ཁྱབ་སྟེ། ཤིང་རྟ་དང་བདག་གི་འཇོག་ཚུལ་མཚུངས་པའི་ཕྱིར། གཉིས་པ་ནི། ཁྱབ་སྒྲུབ་མདོ་དང་སྦྱར་བའོ༑ ༑གཉིས་པ་ལ་གཉིས། མཚམས་སྦྱར་ཏེ། རྩ་བ་དང་འགྲེལ་པའོ། །དང་པོ་ནི་བདག་ཆོས་ཅན། ཕུང་པོ་ཚོགས་པ་ཁྱོད་མ་ཡིན་པར་ཐལ། ཁྱོད་དེ་ལ་བརྟེན་ནས་བཏགས་པའི་ཕྱིར། བརྟེན་ནས་བཏགས་པར་བཤད་པའི་མདོ་ནི་སྔར་དྲངས་པ་ཉིད་དོ། །གཉིས་པ་ལ་གཉིས། སྒྲུབ་བྱེད་དགོད་པ་དང༌། མ་ངེས་པ་ཡང་སྤང་བའོ༑ ༑

（ ༡༡༥བ ） དང་པོ་ནི། ཚོགས་པ་གང་ཞིག་ལ་བརྟེན་ནས་ཡིན་པ་དེ་ནི་བཏགས་པའི་ཡན་ལག་ཚོགས་ཙམ་ལ་འཇོག་པར་རིགས་པ་མ་ཡིན་པས་ཞེས་སམ༑ ཚོགས་པ་དེ་དེ་མ་ཡིན་པས་ཁྱབ་སྟེ། ཚོགས་ཙམ་དེ་ལ་བརྟེན་ནས་བཏགས་པའི་ཕྱིར། འབྱུང་འགྱུར་བཞིན་ནོ། །དཔེ་སྒྲུབ་པ་ནི། ཇི་ལྟར་འབྱུང་བ་དག་རྒྱུར་བྱས་པ་སྟེ་དེ་ལ་བརྟེན་ནས་སྔོན་པོ་དང་མིག་སོགས་བཏགས་པ་གྲུབ་མོད༑ དེ་གཉིས་ནི་འབྱུང་བ་འདུས་པ་ཙམ་ལ་འཇོག་པ་མ་ཡིན་ཏེ། ཕྱོགས་ཆོས་ལ་སྦྱོར་བ་ནི། དེ་བཞིན་དུ་བདག་ཀྱང་ཕུང་པོ་ཚོགས་ཙམ་ལ་འཇོག་པར་མི་རུང་ངོ༌༑ ༑ཞེས་སྒྲུབ་ངག་བཀོད་དཽ། །གཉིས་པ་ནི། མ་ཁྱབ་སྟེ། བུམ་པ་དེ་བུམ་པའི་ཡན་ལག་ཚོགས་ཙམ་ལ་འཇོག་པས་མ་ངེས་སོ། །ཞེ་ན། དེ་ལའང་མཚུངས་སོ། ། གཉིས་པ་ཕུང་པོ་ཚོགས་པའི་ཚོགས་དབྱིབས་ཁྱད་པར་བ་དང་ལྡན་པའི་ཚོགས་པ་བདག་ཡིན་པར་དགག་པ་ནི། ཚོགས་ཙམ་བདག་མ་ཡིན་གྱི། ཕུང་པོ་ཚོགས་པའི་དབྱིབས་ཁྱད་པར་བ་དང་ལྡན་པའི་ཚོགས་པ་བདག་ཡིན་ནོ་ཞེ་ན། ཕུང་ལྔའི་ཚོགས་དབྱིབས་བདག་མ་ཡིན་པར་ཐལ། དེའི་དབྱིབས་མེད་པའི་ཕྱིར་ཏེ། ཚོར་སོགས་བཞི་ལ་དབྱིབས་མེད་པའི་ཕྱིར་ཏེ། དེ་བཞི་གཟུགས་ཅན་མ་ཡིན་པའི་ཕྱིར༑ གཉིས་པ་ཚོགས་པ་བདག་ཡིན་པ་སྤྱིར་དགག་པ་ལ་གཉིས། བྱ་བྱེད་གཅིག་ཏུ་ཐལ་བས་དགག་པ་དང༌། དེའི་སྐྱོན་སྤོང་དགག་པའོ། །དང་པོ་ལ་གཉིས༑ མཚམས་སྦྱར་ཏེ། རྩ་བ་བཤད་པ་དང༌། འགྲེལ་པའོ། །དང་པོ་ནི། ལས་དང་བྱེད་པོ་བདེན་པའི་ངོ་བོ་གཅིག་ཏུ་ཐལ། ལེན་པ་པོ་དང་བླང་བྱ་བདེན་པའི་ངོ་བོ་གཅིག་ཡིན་པའི་ཕྱིར། རྟགས། འདོད་ན། རྒྱུ་འབྲས་གཅིག་ཏུ་ཐལ་ལོ། ཁྱབ་སྟེ། ལེན་པོ་བྱེད་པ་དང༌། བླང་བྱ་ལས་ཡིན་པས་སོ། །གཉིས་པ་ལ་གཉིས། ཚོགས་པ་བདག་ཡིན་པ་ལ་གནོད་བྱེད་བསྟན་པ་དང༌། དེས་ན་ཚོགས་པ་བདག་ཏུ་འདོད་པར་མི་རིགས་པའོ། །དང་པོ་ལ་གཉིས། དགག་པ་དངོས་དང༌། ཤེས་བྱེད་ལུང་དང་སྦྱར་བའོ། །དང་པོ་ལ་གཉིས། ཁྱབ་པ་སྒྲུབ་སྟེ་ཐལ་བ་དགོད་པ་དང༌། འདོད་ན་གནོད་བྱེད་བསྟན་པའོ།

།དང་པོ་ནི། བྱེད་པོ་དང་ལེན་པོ་དོན་གཅིག་པ་དང༌། བླང་བྱ་དང་ལས་དོན་གཅིག་པར་བསྟན་པ་སྟེ་ཁྱབ་པའི་འབྲེལ་བསྟན་ནས། ཐལ་བ་འཕངས་ཏེ། ལས་དང་བྱེད་པོ་བདེན་པའི་ （ ༡༡༦ན ） ཐ་དད་ལ་ངོ་བོ་གཅིག་པར་ཐལ་བ་འཕངས་ནས། འདོད་ན། རྫ་མཁན་དང་ཛ་བུམ་ཡང་ངོ་བོ་གཅིག་ཏུ་ཐལ་བ་འཕངས་ན་འགྲིག་སྟེ། བདེན་པའི་ཐ་དད་ཡིན་ན་ངོ་བོ་ཐ་དད་དུ་འགྱུར་བས་སོ། །གཞན་དུ་ན། བྱ་བྱེད་གཅིག་ཏུ་ཐལ་བ་ལ། འདོད་ན་གནོད་བྱེད་བརྒྱུད་པ་བཏང་མི་དགོས་ཏེ། བྱ་བྱེད་གཅིག་ཏུ་ཐལ་བ་ལས་ལྷག་པའི་གནོད་བྱེད་ཅི་ཞིག་ཡོད། གཉིས་པ་ནི། འདི་ནི་འདོད་པའང་ཞེས་ཏེ་སླའོ། །གཉིས་པ་ནི། ཇི་སྐད་ཅེས་ཏེ། མེ་ཤིང་གཉིས་ཀྱི་བསྲེག་པར་བྱ་བ་དང་སྲེག་པར་བྱེད་པའི་བྱ་བྱེད་ལ་སྦྱར་དགོས་སོ། །གཉིས་པ་ནི། འདི་ཇི་ལྟར་ཞེས་སོགས་སོ། །གཉིས་པ་སྐྱོན་སྤོང་དགག་པ་ལ་གཉིས། མཚམས་སྦྱར་ཏེ༑ རྩ་བ་བཤད་པ་དང༌། འགྲེལ་པའོ། །དང་པོ་ནི། ཁོ་ན་རེ། མདོར། གང་བྱེད་པ་པོ་མ་དམིགས་ཀྱི་ལས་ཀྱང་ཡོད་ལ་རྣམ་པར་སྨིན་པ་ཡང་ཡོད་དོ་ཞེས་འབྱུང་བའི་ཕྱིར། བླང་བྱ་ཙམ་དུ་ཟད་ཀྱི་བྱེད་པོ་མེད་དོ། །དེས་ན་སྐྱོན་དེ་མེད་དོ་ཞེ་ན། ལས་ཀྱང་མེད་པར་ཐལ། ལས་སུ་འཇོག་པའི་རྒྱུ་མེད་པའི་ཕྱིར་ཏེ། བྱེད་པ་པོ་མེད་པའི་ཕྱིར་རོ། །གཉིས་པ་ལ་གཉིས། བྱེད་པོ་མེད་པ་མི་འཐད་པར་བསྟན་པ་དང༌། ལུང་དང་མི་འགལ་བའི་ཚུལ་ལོ། །དང་པོ་ནི། ནག་ཚོར། གལ་ཏེ་བྱེད་པ་པོ་མི་འདོད་ན་ལས་ཀྱང་འདོད་པར་བྱ་བ་མ་ཡིན་ཏེ། རྒྱུ་མེད་པའི་ཕྱིར་རོ། །ཞེས་པ་བདེའོ། །ཛ་ཡར། དེ་བཞིན་ཉེར་ལེན་ཤེས་པར་བྱ། །ཞེས་བྱ་བའི་དོན་དེ་ཉིད་བཤད་པ་ནི། འདིར་དངོས་པོ་ལ་ཞེས་བྱ་བ་ལ་སོགས་པས་གསུངས་ཏེ། ཨུ་པ་དཱ་ཞེས་བྱ་བའི་སྒྲའི་བྱིངས་ལ། ལྷུ་ཊའི་སྒྲའི་རྐྱེན་བྱིན་ན་ཉེར་བར་ལེན་པའི་ཞེས་བྱ་བར་འགྱུར་ལ། དེས་ན་ཉེ་བར་ལེན་པའི་སྒྲའི་དོན་ནི། ཉེ་བར་ལེན་པ་ཙམ་གྱི་རང་བཞིན་ཅན་གྱི་བྱ་བ་གང་ཡིན་པའོ། །དངོས་པོ་ཡང་སྒྲུབ་པ་བྱེད་པ་མེད་པར་འབྱུང་བ་མ་ཡིན་པས་ཞེས་བྱ་བ་ནི།

ཉེ་བར་ལེན་པའི་བྱ་བ་ནི་ལས་དང་བྱེད་པོ་གཉིས་ལ་ལྟོས་པ་ཡིན་ཏེ། འདི་ལྟར་ཉེ་བར་བླང་བར་བྱ་བ། གང་གིས་ལེན་པ་དེ་ལ་བྱེད་པ་པོ་ཞེས། གང་ཉེ་བར་བླང་བར་བྱ་བ་དེ་ལ་ལས་ཞེས་བརྗོད་པར་བྱའོ། །དེ་ནས་ཉེ་བར་ལེན་པའི་བྱ་བས་བྱེད་པ་པོ་དང་ལས་དག་འཕེན་པས་ལས་དང་བྱེད་པ་པོ་དག་ཏུ་འདོད་པ་ཡིན་ནོ། །དེས་ན། དེ་བཞིན་ཉེར་ལེན་ཤེས་པར་བྱ། །ཞེས་བྱ་བ་འདིའི་དོན་ནི་འདི་ཡིན་ཏེ། ལས་དང་བྱེད་པ་པོ་བཞིན་ （ ༡༡༦བ ） དུ། ཉེ་བར་ལེན་པ་པོ་དང་ཉེ་བར་ལེན་པ་དག་ཀྱང་ཤེས་པར་བྱའོ། །ཞེས་པའོ། །ཉེ་བར་བླང་བ་དང་ཞེས་བྱ་བ་ནི་ལས་སོ། །ཉེ་བར་ལེན་པ་པོ་ཞེས་བྱ་བ་ནི་བྱེད་པ་པོའོ། །དེ་ལྟར་ཉེ་བར་ལེན་པའི་སྒྲས་བྱ་བ་ཉེ་བར་ལེན་པར་བརྗོད་པར་བྱ་ན་དོན་དེ་སྔར་བཤད་པ་ཡིན་ནོ། །ད་ནི་ཉེ་བར་ལེན་པའི་སྒྲ་ལས་བརྗོད་པར་བྱེད་པའི་ཕྱོགས་བསྟན་པར་བྱ་བའི་ཕྱིར་ཉེ་བར་ལེན་པའི་སྒྲས་ནི་ཞེས་བྱ་བ་ལ་སོགས་པ་གསུངས་ཏེ། ཉེ་བར་ལེན་པའི་སྒྲས་ནི་ཉེ་བར་བླང་བར་བྱ་བའི་ལས་ཀྱང་བརྗོད་པ་ཉིད་དོ་ཞེས་སྦྱར་བར་བྱའོ། །གལ་ཏེ་ལྷུ་ཊའི་རྐྱེན་གྱིས་བྱ་བ་ཙམ་བརྗོད་པའི་ཕྱིར་ལས་ཇི་ལྟར་བརྗོད་ཅེ་ན། ལན་ནི། ཀྲི་ཏ་དང་ལྷུ་ཊི་ནི་ཕལ་ཆེར་རོ། །ཞེས་བྱ་བ་སྨོས་ཏེ། ཀྲི་ཏ་དང་ལྷུ་ཊ་ནི་ཕལ་ཆེར་རོ་ཞེས་བྱ་བའི་སྒྲའི་ཚིག་ཕལ་ཆེར་རོ། །ཞེས་བྱ་བའི་མ་ངེས་པ་སྟོན་པའི་སྒྲ་དེ་ལས་ལ་ཡང་ལྷུ་ཊ་བརྗོད་པ་སྲིད་པས་སྒྲའི་དོན་ཉེ་བར་བླང་བ་བྱ་བའི་ལས་ཀྱང་ཡིན་ནོ། ། ལས་ཀྱང་བྱེད་པ་པོ་ལ་ལྟོས་པས་ཉེ་བར་ལེན་པའི་སྒྲའི་དོན་ནི་ཉེ་བར་བླང་བར་བྱ་བ་དང་ཉེ་བར་ལེན་པ་པོ་དག་གོ །དེས་ན་ཕྱོགས་གཉིས་ཀ་ལྟར་ན་ཡང་ཉེ་བར་ལེན་པའི་སྒྲའི་དོན་ནི། ཉེ་བར་བླང་བར་བྱ་བ་དང༌། ཉེ་བར་ལེན་པ་པོ་ཡིན་ནོ༑ ༑དེས་ན་དོན་ཇི་ལྟར་འགྱུར་བ་དེ་བསྟན་པར་བྱ་བའི་ཕྱིར། དེའི་ཕྱིར་ཇི་ལྟར་ཞེས་བྱ་བ་ལ་སོགས་པ་གསུངས་སོ། །དེའི་ཕྱིར་ཞེས་བྱ་བ་ནི་ཉེ་བར་ལེན་པའི་སྒྲའི་དོན་ཉིད་ཡིན་པས་སོ།

།གཞུང་འདིས་ནི་ཉེ་བར་ལེན་པ་གཅིག་པུ་ནི་ཡོད་པ་མ་ཡིན་ནོ་ཞེས་པ་ཡིན་ནོ་ཞེས་འབྱུང་ངོ༌། །ནག་ཚོས། དེ་ལྟར་འདི་བླང་བར་བྱ་བ་ལེན་པས། ཨི་ཏི་ཞེས་ལུ་ཏིའི་རྐྱེན་བྱིན་པས་དངོས་པོ་རྣམས་བསྟན་པ་ཡིན་ཏེ། སྒྲུབ་པ་མེད་པར་དངོས་པོ་རྣམས་འབྱུང་བ་མ་ཡིན་ནོ་ཞེས་བསྟན་པའི་ཕྱིར། བདག་ཉིད་ཀྱིས་སྒྲུབ་པས་ཉེ་བར་བླང་བར་བྱ་བ་དང༌། ཉེ་བར་ལེན་པ་དག་ཉེ་བར་ལེན་པར་བྱེད་དེ། ཉེ་བར་བླང་བ་བྱ་བ་ཡང་ལས་སུ་བྱ་བའི་རྐྱེན་གྱིས་མང་པོ་ཉིད་ཡིན་པའི་ཕྱིར་ལས་སུ་བྱ་བ་ལ་ལུ་ཊའི་རྐྱེན་བྱིན་ནས་ཉེ་བར་ལེན་པ་ཞེས་བརྗོད་དོ། །ཞེས་སོ། །མདོར་ན་རྐྱེན་སྟེར་ཚུལ་གྱི་ཉེར་ལེན་ནམ་བླང་བྱ་དེ་ཉིད་ལ་བྱ་བ་དང་ལས་ཞེས་བརྗོད་པས་དོན་གཅིག་པས་བྱེད་པོ་ལས་ལ་བརྟེན་པ་ལྟར༑ ལེན་པ་པོ་ཡང་བླང་བྱ་ལ་ལྟོས་ནས་བཞག་གི རང་བཞིན་གྱིས་མ་གྲུབ་སྟེ་ （ ༡༡༧ན ） ལས་དང་བྱེད་པོ་རང་བཞིན་གྱིས་གྲུབ་པ་བསལ་བའི་ཕྱིར་རོ། ། ཞེས་པའོ། །རྩ་ཤེའི་ལུང་དོན་ནི། བླང་བྱ་དང་ལེན་པོ་གཅིག་ཐ་དད་དང༌། གཅིག་མེད་པར་གཅིག་མི་འགྲུབ་ཅེས་ཏེ། རང་བཞིན་གྱིས་མ་གྲུབ། ལྟོས་ནས་བཞག་ཅེས་པའོ། །གཉིས་པ་ལུང་འགལ་སྤང་བ་ནི། ལུང་དོན་ནི། བྱེད་པོ་བདེན་གྲུབ་བཀག་ནས་བཏགས་ཡོད་བཞག་གི གཏན་བཀག་མ་ཡིན་ཏེ། མ་རིག་པ་དང་ཞེས་སོགས་ཀྱིས་ཡོད་པར་བཤད་པའི་ཕྱིར་རོ། །གཉིས་པ་བརྟེན་ནས་བཏགས་པའི་ལུང་དང་སྦྱར་ཏེ་དོན་བསྡུ་བ་ལ་གཉིས། མཚམས་སྦྱར་ཏེ་རྩ་བ་བཤད་པ་དང༌། འགྲེལ་པའོ། །དང་པོ་གཉིས། ཕུང་པོ་བདག་མ་ཡིན་པར་བསྟན་པ་དང༌། དེས་ན་འཇིག་ལྟ་ལྷན་སྐྱེས་ཀྱི་དམིགས་ཡུལ་མ་ཡིན་པར་བསྟན་པའོ། ། དང་པོ་ནི། གང་ཟག་ཆོས་ཅན། ཕུང་པོ་སོ་སོ་བ་དང་ཚོགས་པ་ཁྱོད་མ་ཡིན་པར་ཐལ༑ ཁྱོད་དེ་དག་ལ་བརྟེན་ནས་བཏགས་པར་གསུངས་པའི་ཕྱིར། གསུངས་ཚུལ་ནི་ཡབ་སྲས་མཇལ་བའི་མདོར་རོ། ། གཉིས་པ་ནི། ཕུང་པོ་སོ་སོ་བ་དང་ཚོགས་པ་ཆོས་ཅན། ཁྱོད་འཇིག་ལྟ་ལྷན་སྐྱེས་ཀྱི་དམིགས་ཡུལ་མ་ཡིན་པར་ཐལ།

ཁྱོད་གང་ཟག་མ་ཡིན་པའི་ཕྱིར། གཉིས་པ་འགྲེལ་པ་ལ་གཉིས། ཕུང་པོ་བདག་དང་འཇིག་ལྟའི་ཡུལ་མ་ཡིན་པར་བསྟན་པ་དང༌། དེ་ལྟར་དཔྱོད་ཚུལ་གཅིག་ཏུ་བསྟན་པའོ། །དང་པོ་ལ་གཉིས། ལུང་དྲངས་ཏེ་ལུང་དོན་བཤད་པ་དང༌། དེ་ལ་བརྟེན་ནས་དགག་པ་དངོས་བསྟན་པའོ༑ ༑དང་པོ་ལ་གཉིས། ལུང་དྲང་བ་དང༌། བརྟེན་ནས་བཏགས་པ་ལུང་གི་དོན་དུ་བསྟན་པའོ། །གཉིས་པ་ལ་རྩ་བར་བཤད་པ་ལྟར་གཉིས་སུ་བྱའོ། །གཉིས་པ་ནི། ཕུང་པོ་རྣམས་ངར་འཛིན་ལྷན་སྐྱེས་ཀྱི་དམིགས་ཡུལ་མ་ཡིན་ལ། ཕུང་པོ་ལས་དོན་གཞན་པའི་དེ་འདྲ་ཡང་ཡོད་པ་མ་ཡིན་པ་དེའི་ཕྱིར། ངར་འཛིན་ལྷན་སྐྱེས་ཀྱི་དམིགས་ཡུལ་རང་བཞིན་གྱིས་ཡོད་པ་མ་ཡིན་པས་རྣལ་འབྱོར་པས་གང་ཟག་གི་བདག་མ་དམིགས་པས་བདག་གི་བ་ལ་ཡང་རང་བཞིན་གྱིས་གྲུབ་པའི་སྙིང་པོ་མེད་པར་ཤེས་ཤིང་དེས་མཚོན་ནས་འདུས་བྱས་མཐའ་དག་རང་བཞིན་མེད་པར་རྟོགས་ནས་གྲོལ་བ་ཐོབ་པར་འགྱུར་བས། གང་ཟག་གི་བཏགས་དོན་བཙལ་ནས་མེད་པར་གཏན་ལ་ （ ༡༡༧བ ） ཕབ་པའི་རྣམ་པར་གཞག་པ་འདི་ནི་ཆེས་མཛེས་པ་སྟེ་མཆོག་ཡིན་ནོ། །ཞེས་པའོ། །གཉིས་པ་དེ་འཐད་ན་སྤོང་བྱེད་གཉེན་པོའི་དམིགས་རྣམ་འདོད་ཚུལ་འབྲེལ་མེད་དུ་བསྟན་པ་ལ་གཉིས། འབྲེལ་མེད་དུ་འགྱུར་ཚུལ་གྱི་དོན་བཤད་པ་དང༌། འབྲེལ་མེད་དུ་འགྱུར་ཚུལ་གྱི་དཔེ་བཤད་པའོ། །དང་པོ་ལ་གསུམ། མཚམས་སྦྱར་བ་དང༌། རྩ་བ་དང༌། འགྲེལ་པའོ༑ ༑དང་པོ་ནི། རང་གི་སྡེ་པ་ངར་འཛིན་ལྷན་སྐྱེས་ཀྱི་དམིགས་ཡུལ་ནི་ཕུང་པོ་རྣམས་དང་སེམས་ཡིན་ནོ། །ཞེས་འཇིག་ལྟ་ལྷན་སྐྱེས་ནི་ཕུང་པོ་ལ་དམིགས་ནས་ངའོ་སྙམ་དུ་འཛིན་པར་འདོད་པ་གང་གི་ཕྱོགས་དེའི་ལྟར་ན། ཕུང་པོ་དམིགས་པའི་བློ་འབྱུང་བ་དེ་སྲིད་དུ་ངར་འཛིན་ལྷན་སྐྱེས་འབྱུང་བར་འགྱུར་ཏེ། དེ་སྲིད་བདག་གམ་ངའོ་སྙམ་དུ་འཛིན་པའི་དམིགས་པའི་གཞིའི་དངོས་པོ་ལ་དམིགས་པ་ཡོད་པའི་ཕྱིར་རོ། །ཞེས་བསྟན་པའི་ཕྱིར་བཤད་པ་ཞེས་ཏེ། ནག་ཚོར། ང་རྒྱལ་འབྱུང་བའི་རྒྱུར་གྱུར་པའི་དངོས་པོ་ཡོད་པ་ཉིད་དུ་དམིགས་པའི་ཕྱིར་རོ་ཞེས་བསྟན་པའི་ཕྱིར་ཅེས་འབྱུང་ངོ༌།

།མདོར་ན་དེ་ལྟར་ན་དེ་ནི་ཕུང་པོ་ཉིད་ཡིན། ངའོ་སྙམ་དུ་འཛིན་པ་ནི་འཇིག་ལྟ་ཡིན་པས། ཕུང་པོ་ལ་དམིགས་པ་དེ་སྲིད་དུ་འཇིག་ལྟ་བྱུང་ལ། དེ་ལྟ་ན་བདག་མེད་བསྒོམས་པས་འཇིག་ལྟ་སྤོང་མི་ནུས་སོ་ཞེས་སྟོན་པའོ༑ ༑གཉིས་པ་ནི། བདག་མེད་མངོན་སུམ་དུ་རྟོགས་པའི་ཤེས་རབ་ཆོས་ཅན། ཁྱོད་འཇིག་ལྟ་ལྷན་སྐྱེས་ཀྱི་དངོས་གཉེན་མ་ཡིན་པར་ཐལ། ཁྱོད་དང་དེ་གཉིས་འཛིན་སྟངས་དངོས་སུ་འགལ་བ་མ་ཡིན་པའི་ཕྱིར་ཏེ། ཁྱོད་རྟག་བདག་མེད་པར་དངོས་སུ་འཛིན་པ་གང་ཞིག རྟག་པའི་བདག་འཇིག་ལྟ་ལྷན་སྐྱེས་ཀྱི་རྣམ་པའི་ཡུལ་མ་ཡིན་པའི་ཕྱིར། གསུམ་པ་ནི། བདག་རྟག་པ་ངར་འཛིན་ལྷན་སྐྱེས་ཀྱི་རྣམ་པའི་ཡུལ་ཡིན་ན་རྟག་བདག་མེད་པར་རྟོགས་པས་ངར་འཛིན་སྤོང་བར་འགྱུར་བ་ཞིག་ན། ངར་འཛིན་གྱི་རྣམ་པའི་ཡུལ་ནི་རྟག་པའི་བདག་ལས་གཞན་ཙམ་ཡིན་ཞིང༌། ང་ཙམ་ལས་གཞན་རྟག་པའི་བདག་གི་དངོས་པོ་མེད་པར་མཐོང་བ་ལས་ངར་འཛིན་པ་ལྡོག་པའོ། །ཞེས་བྱ་བ་ནི་མཛེས་ཤིང་ལེགས་སོ། །མང་བཀུར་བ་སོགས་ཕལ་ཆེར་དེ་ལྟར་འདོད་དོ། །མཛོད་དུའང༌། བདག་དང་བདག་གི་རྟག་ཆད་དང༌། ཞེས་འཇིག་ལྟ་དང་ （ ༡༡༨ན ） མཐར་ལྟ་ངོས་འཛིན་དུའང་དེ་ལྟར་རོ། །སེམས་གང་ཟག་ཏུ་འདོད་པ་གཞན་དག་ཀྱང་ཕུང་པོ་སོ་སོ་བའམ་ཚོགས་པ་ལ་དམིགས་ནས་ངའོ་ཞེས་སམ་བདག་གོ་ཞེས་ཕུང་པོ་དམིགས་ཡུལ་དང༌༑ ཕུང་པོའི་ཚོགས་རྒྱུན་གང་ཡང་མ་ཡིན་པའི་ངའམ་གང་ཟག་རང་རྐྱ་ཐུབ་པའི་རྫས་ཡོད་འཇིག་ལྟའི་རྣམ་པའི་ཡུལ་དུ་འདོད་དོ། །གཉིས་པ་ལ་གཉིས། མཚམས་སྦྱར། རྩ་བ་བཤད་པ་དང༌། འགྲེལ་པའོ།། དང་པོ་ནི། གཞན་སླ་ལ། ནག་ཚོར། ཨེ་མའོ་ཤིན་ཏུ་དྲང་པོར་གྱུར་པ་ཡིན། ཞེས་འབྱུང་བས། གནའ་མི་དྲང་པོ་ཞེས་པའི་གནའ་དེ་ཡིན་ནམ་སྙམ་མོ། །གོང་གི་ཁྱོད་ཀྱི་འདི་ནི་མཛེས་སོ་ཞེས་པ་དང་དོན་གཅིག་པས། དྲང་པོ་མཛེས་པ་ལེགས་གཅིག་འདུག་ཅེས་བཞད་གད་དུ་བྱས་པའོ། །གཉིས་པ་ནི། གང་ཞིག་སྦྲུལ་གྱི་འཇིགས་པའི་རྐྱེན་ཉེར་ཟིན་ཀྱང་དེ་ཕྱིར་མི་འཆོས་པར་བག་འབེབས་པ་ནི་སྦྲུལ་གྱིས་ཟིན་པར་འགྱུར་རོ།

།གླང་པོ་མེད་པའི་ཕྱིར་མེད་པར་ངེས་པས་ནི་དེ་སྤོང་མི་ནུས་སོ། །ནག་ཚོར། འཇིགས་པའི་རྐྱེན་ཉེ་བར་གནས་པར་གྱུར་པ་སྦྲུལ་གྱི་འཇིགས་པ་བཟློག་པའི་ཐབས་མི་བྱེད་པར་ཞེས་སོ། །དེ་བཞིན་དུ་ཕུང་པོ་དག་དང་རྣམ་པར་ཤེས་པ་བདག་ཏུ་སྨྲ་བ་དེའི་འདོད་ཚུལ་ལྟར་ན། རྟག་པའི་བདག་མེད་པར་རྟོགས་པས་ཕུང་པོའི་དམིགས་ཡུལ་ཅན་གྱི་ངའོ་སྙམ་དུ་འཛིན་པའི་ངར་འཛིན་ལྷན་སྐྱེས་བསལ་བར་མི་ནུས་ཏེ། དེའི་ཕྱིར་ན་ངར་འཛིན་ལྷན་སྐྱེས་ཀྱི་དབང་གིས་འཁོར་བ་ཉམས་པར་མི་འགྱུར་རོ། །གཉིས་པ་རྟེན་དང་ལྡན་པའི་སྒོ་ནས་གཅིག་དང་ཐ་དད་ཀྱི་འདོད་ཚུལ་སྤྱིར་དགག་པ་ལ་གཉིས། རང་བཞིན་གྱིས་གྲུབ་པའི་རྟེན་དང་བརྟེན་པ་ཡིན་པར་དགག་པ་དང༌། རང་བཞིན་གྱིས་གྲུབ་པའི་ལྡན་པ་ཡིན་པ་དགག་པའོ། །དང་པོ་ལ་གསུམ། མཚམས་སྦྱར། རྩ་བ་དང༌། འགྲེལ་པའོ། །དང་པོ་སླའོ། །གཉིས་ལ་གཉིས། ཕྱོགས་ཆོས་སྒྲུབ་པ་དང༌། རྟགས་དགོད་པའོ། །དང་པོ་ནི། བདག་ཆོས་ཅན། ཁྱོད་ཕུང་པོ་དང་རང་བཞིན་གྱིས་གཞན་དུ་མེད་དེ། ཁྱོད་ཕུང་པོ་ལས་རང་བཞིན་གྱིས་གཞན་དང༌། ཕུང་པོ་ཁྱོད་ལས་རང་བཞིན་གྱིས་གཞན་མ་ཡིན་པའི་ཕྱིར། ཞེས་སམ། ནག་ཚོར། བདག་ཕུང་པོ་རྣམས་ལས་ལོག་ཤིག་ན་མ་ （ ༡༡༨བ ） དམིགས་ལ་ཞེས་འབྱུང་བས༑ ཆོས་ཅན། ཆོས་འདྲ། ཁྱོད་དང་ཕུང་པོ་ཕན་ཚུན་ཡན་འགར་དུ་ཚད་མས་མ་དམིགས་པའི་ཕྱིར། ཞེས་སྦྱར་རོ། །གཉིས་པ་ནི་ཆོས་ཅན། ཁྱོད་ཕུང་པོ་དང་རང་བཞིན་རྟེན་དང་བརྟེན་པ་གང་རུང་མེད་དེ། དེར་ཡོད་ན་རང་བཞིན་གྱིས་གཞན་དུ་གྲུབ་དགོས་པ་གང་ཞིག རང་བཞིན་གྱིས་གཞན་དུ་མེད་པའི་ཕྱིར། ནག་ཚོས། ཐ་དད་ཉིད་དུ་ཡོད་ན་འདི་བརྟག་གི ཐ་དད་མེད་པ་དེའི་ཕྱིར་འདི་བརྟག་མིན། །ཞེས་པ་བདེ་སྟེ། རྩ་བའི། དེ་ཕྱིར་འདི་རྟོག་པའོ། །ཞེས་པའི་འགྲེལ་པ་དེ་གཉིས་རྟེན་དང་བརྟེན་པའི་དངོས་པོར་ཡོད་པ་མ་ཡིན་ནོ། །ཞེས་པ་ཡིན་པས། འདི་རྟོག་པའོ་ཞེས་པའི་འགྱུར་འདི་མི་བདེའོ། །གསུམ་པ་ནི་སླའོ། ། གཉིས་པ་ལ་གཉིས།

མཚམས་སྦྱར་ཏེ་རྩ་བ་བཤད་པ་དང༌། འགྲེལ་པའོ། །དང་པོ་ལ་གཉིས། ལྡན་དོན་མེད་པའི་རྒྱུ་མཚན་གྱིས་སྒྲུབ་པ་དང༌། ལྡན་དོན་མེད་པར་སྒྲུབ་པའོ། །དང་པོ་ནི། བདག་ནི་གཟུགས་ལྡན་མི་འདོད། ལྡན་དོན་སྦྱོར་བ་མེད༑ གང་ཕྱིར་བདག་ཡོད་མིན་དེ་ཕྱིར། །ཅེས་སྦྱར་ཏེ། བདག་ཆོས་ཅན། ཁྱོད་གཟུགས་དང་རང་བཞིན་གྱིས་ལྡན་པར་མེད་དེ། ཁྱོད་དང་གཟུགས་ལ་རང་བཞིན་གྱིས་ལྡན་པའི་དོན་མ་གྲུབ་པའི་ཕྱིར། གཉིས་པ་ལ་གཉིས། རྟགས་དགོད། ཚུལ་སྒྲུབ་པའོ། །དང་པོ་ནི། དེར་ཐལ། ཁྱོད་གཟུགས་དང་རང་བཞིན་གྱིས་ངོ་བོ་གཅིག་དང་ཐ་དད་གང་རུང་དུ་མེད་པའི་ཕྱིར། གཉིས་པ་ལ་གཉིས། ཁྱབ་པ་སྒྲུབ་པ་དང༌། ཕྱོགས་ཆོས་སྒྲུབ་པའོ། །དང་པོ་ནི། ཁྱབ་སྟེ། ལྡན་ན་ངོ་བོ་གཅིག་དང་ཐ་དད་གང་རུང་གི་ལྡན་ཚུལ་ལས་མ་འདས་པའི་ཕྱིར། དཔེར་ན་ལྷ་སྦྱིན་མིག་དང་ལྡན། ཕྱུགས་དང་ལྡན་ཞེས་པ་བཞིན། གཉིས་པ་ནི་བདག་ཆོས་ཅན། ཁྱོད་གཟུགས་དང་རང་བཞིན་གྱིས་ངོ་བོ་གཅིག་ཐ་དད་གང་རུང་དུ་མེད་པར་ཐལ། ཁྱོད་ཕུང་པོ་དང་དེ་ལྟར་གྲུབ་པ་བཀག་ཟིན་པའི་ཕྱིར། གང་དུ་ན། གལ་ཏེ་ཕུང་པོ་བདག་ན་དེའི་ཕྱིར་དེ། ཞེས་དང༌། ཕུང་པོ་མ་གཏོགས་དེ་འཛིན་མ་གྲུབ་པའི་ཕྱིར༑ ༑ཞེས་པར་རོ། །གཉིས་པ་འགྲེལ་བ་ནི། བཀག་ཟིན་ལ་ཞེས་པ་ནི་རྩ་བའི་རྐང་པ་ཐ་མ་སྒྲུབ་པ་ལ་སྦྱར་རོ། །གཞན་སླའོ། །གཉིས་པ་དོན་བསྡུས་ཏེ་ཕུང་པོ་བདག་ཏུ་ལྟ་ཚུལ་ཕྱིན་ཅི་ལོག་ཏུ་བསྟན་པ་ལ་གཉིས། འཇིག་ལྟ་ཀུན་བཏགས་ཀྱི་ཆ་

（ ༡༡༩ན ） ཉི་ཤུ་ངོས་བཟུང་བ་དང༌། དེ་ཉིད་མདོ་ལས་མཐོང་སྤང་གི་ཆ་ཤས་སུ་བསྟན་པའོ། །དང་པོ་ལ་གསུམ། མཚམས་སྦྱར། རྩ་བ། འགྲེལ་པའོ། །དང་པོ་ནི། སྔར་ཕུང་པོ་བདག་ཡིན་པ་དང༌། ལྡན་པ་དང་རྟེན་དང་བརྟེན་པའི་ཕྱོགས་བཀག་ཟིན་པའི་ཕྱོགས་རྣམས་བསྡོམས་ཏེ་བསྟན་པའི་སྒོ་ནས་འཇིག་ལྟ་ཀུན་བཏགས་ཀྱི་དམིགས་རྣམ་ལོག་པའི་འཛིན་ཚུལ་དང་གྲངས་ཀྱི་སྒོ་ནས་དབྱེ་བ་བསྟན་པའི་ཕྱིར་བཤད་པ་ཅེས་སོ། །གཉིས་པ་ནི། ཤེས་བྱ་ཆོས་ཅན། དམིགས་རྣམ་ལོག་པར་འཛིན་པའི་འཇིག་ལྟ་ཀུན་བཏགས་ཀྱི་ཆ་ཉི་ཤུ་ཡོད་དེ། ཕུང་ལྔ་རེ་རེ་ལ་དམིགས་ནས་བདག་ཏུ་ལྟ་བ་སོགས་གྲུབ་མཐས་བཏགས་པའི་འཛིན་སྟངས་ཅན་གྱི་འཇིག་ལྟ་ཉི་ཤུ་ཡོད་པ་གང་ཞིག ཕུང་ལྔ་རེ་རེ་ནས་བདག་ཡིན་པ་སོགས་སུ་གྲུབ་པའི་ཕྱིར། གསུམ་པ་ལ་གཉིས། དངོས་དང༌། དོགས་པ་སྤང་བའོ༑ ༑དང་པོ་སླ་ལ། ཕུང་པོ་ལ་ལྟ་ཚུལ་ལྔའི་སྒོ་ནས་ཉི་ཤུ་རྩ་ལྔ་རིགས་ཏེ། རྣམ་པ་ལྔའི་སྒོ་ནས་དཔྱད་པ་སྐབས་སུ་བབ་ཅིང༌། རྩ་ཤེར་ཡང་དེ་ལྟར་དུ་གསུངས་པའི་ཕྱིར་ཞེ་ན། མདོ་ལས་ཕུང་པོ་ལ་ལྟ་ཚུལ་ལྔས་ཕྱེ་ནས་འཇིག་ལྟའི་ཆ་ཉི་ཤུར་བཤད་པའི་དོན་དེ་ཉིད་འདིར་བཤད་པ་ཡིན་གྱི་ཕུང་པོ་ལས་གཞན་ལ་ལྟ་བ་ལ་འཇིག་ལྟའི་དོན་མེད་པའི་ཕྱིར། རྩ་ཤེར་གཞན་པའི་ཕྱོགས་བཀག་པ་ནི་མུ་སྟེགས་ཀྱི་འདོད་པ་དགག་པའི་ཕྱིར་ཡིན་ནོ། །གཉིས་པ་ལ་གཉིས། མཚམས་སྦྱར་ཏེ་རྩ་བ་བཤད་པ་དང༌། འགྲེལ་པའོ། །དང་པོ་ནི། ཕུང་པོ་རེ་རེ་ནས་བདག་ཏུ་ལྟ་བ་སོགས་ཀྱི་འཇིག་ལྟ་ཀུན་བཏགས་ཉི་ཤུ་ཆོས་ཅན། མཐོང་སྤང་གི་ཆ་ཤས་ཡིན་ཏེ། གྲུབ་མཐས་བཏགས་པའི་བདེན་འཛིན་དང་ལྷན་ཅིག་སྤོང་བའི་མཐོང་སྤང་གི་ཆ་ཤས་ཡིན་པའི་ཕྱིར། གཉིས་པ་ནི། གཉེན་པོ་མེད་པས་ཉོན་མོངས་དང་ཉེས་པ་སྐྱེད་པའི་རྒྱུར་གྱུར་པའི་འཇིག་ལྟ་ཆོས་ཀྱི་བདག་འཛིན་གྱི་མ་རིག་པས་སྐྱེད་པ་དེ་ལྟ་བུའི་འཇིག་ལྟ་བཅོམ་ན། འཇོམས་པར་གྱུར་པའི་ཀུན་བཏགས་ནི་ཉི་ཤུ་དེ་ཡིན་ནོ། །གཉིས་པ་ཕུང་པོ་དང་གཅིག་དང་ཐ་དད་དུ་བརྗོད་དུ་མེད་པའི་རང་སྡེ་བྱེ་བྲག་ཏུ་དགག་པ་ལ་གཉིས།

འདོད་པ་བརྗོད་པ་དང༌། དེ་དགག་པའོ། །དང་པོ་ལ་གཉིས། མཚམས་སྦྱར་ཏེ་རྩ་བ་བཤད་པ་དང༌། འགྲེལ་པའོ། །དང་པོ་ནི་ （ ༡༡༩བ ） སླའོ། །གཉིས་པ་ནི། མང་བཀུར་པ་ཁ་ཅིག་ན་རེ། བདག་ཕུང་པོ་ལས་ངོ་བོ་གཅིག་དང་ཐ་དད་དུ་བརྗོད་དུ་མེད་ཅིང༌། རྟག་མི་རྟག་གང་རུང་དུའང་མེད་དོ༑ ༑མེད་པའང་མ་ཡིན་ཏེ། རྣམ་ཤེས་དྲུག་གི་རྟགས་ལས་མཐོང་བ་པོ་སོགས་སུ་ཤེས་པར་བྱ་བ་འདོད་ཅིང༌། ཕུང་པོ་ལ་ལྟོས་མེད་དངོས་པོར་ཡང་ཡོད་དེ། ལས་བྱེད་པ་པོ་སོགས་སུ་གྲུབ་པའི་ཕྱིར། བཅིང་ཐར་གྱི་གཞིར་གྱུར་ཅིང༌། ངར་འཛིན་གྱི་དམིགས་ཡུལ་དུའང་གྲུབ་བོ། །ཞེས་སྨྲའོ། །གཉིས་པ་ལ་གཉིས། རང་ལ་གྲགས་པའི་དཔེ་བཀོད་ནས་ཁྱད་ཆོས་དགག་པ་དང༌། རང་ལ་གྲགས་པའི་དཔེར་བཀོད་ནས་ཁྱད་གཞི་དགག་པའོ། །དང་པོ་ལ་གཉིས། རང་ལ་གྲགས་པའི་དཔེར་བཀོད་ནས་རྫས་ཡོད་ཡིན་པ་དགག་པ་དང༌། རང་ལ་གྲགས་པའི་དཔེར་བཀོད་ནས་བཏགས་ཡོད་ཡིན་པར་སྒྲུབ་པའོ། །དང་པོ་ནི། བདག་ཆོས་ཅན༑ ཕུང་པོ་དང་རྫས་གཅིག་དང་ཐ་དད་གང་རུང་དུ་གྲུབ་པར་ཐལ། ཁྱོད་དང་ཕུང་པོ་རྫས་སུ་གྲུབ་པའི་ཕྱིར། དཔེར་ན་ཁྱེད་རང་གཟུགས་སེམས་གཉིས་བརྗོད་མེད་དུ་མི་འདོད་པ་བཞིན་རྫས་སུ་ཡོད་ན་བརྗོད་མེད་དུ་འགལ་བ་ཡིན་ནོ། ། མདོར་ན་གཟུགས་སེམས་བཞིན་ཞེས་པའོ། །གཉིས་པ་ལ་གཉིས། མཚམས་སྦྱར་ཏེ་རྩ་བ་བཤད། འགྲེལ་པའོ། །དང་པོ་ནི་བདག་ཆོས་ཅན། ཁྱོད་བཏགས་ཡོད་དུ་གྲུབ་པར་ཐལ། ཁྱོད་ཡོད་ཁྱོད་ཕུང་པོ་དང་རྫས་གཅིག་དང་ཐ་དད་གང་རུང་དུ་བརྗོད་དུ་མེད་པའི་ཕྱིར། དཔེར་ན་ཁྱོད་རང་བུམ་པ་རང་གི་ཡན་ལག་གཟུགས་སེམས་ལས་རྫས་ཡོད་དུ་མེད་པར་བཏགས་ཡོད་དུ་འདོད་པ་བཞིན། གཉིས་པ་སླའོ། །གཉིས་པ་ལ་གཉིས། མཚམས་སྦྱར། རྩ་བའོ། །དང་པོ་ནི་དེ་ལྟར་ཚིགས་སུ་བཅད་པ་གཉིས་ཀྱི་རྫས་ཡོད་དགག་པ་དང༌། བཏགས་ཡོད་དུ་སྒྲུབ་པ་ཉེ་བར་བསྟན་ནས་ད་ནི་རྫས་གཅིག་དང་ཐ་དད་གང་རུང་དུ་གྲུབ་པ་དངོས་པོའི་ཁྱད་ཆོས་སུ་བརྗོད་ནས། ཁྱད་ཆོས་དེར་མ་གྲུབ་ཉིད་ཀྱིས་བདག་དངོས་པོ་ཡིན་པ་དགག་པར་རྩོམ་པ་ནས་སོ།།

གཉིས་པ་ནི། བདག་ཆོས་ཅན། དངོས་པོར་མེད་པར་ཐལ། ཕུང་པོ་དངོས་པོར་ཡོད༑ དེ་དང་རྫས་གཅིག་དང་ཐ་དད་གང་རུང་དུ་མེད་པའི་ཕྱིར། དཔེར་ན་ཁྱེད་རང་རྣམ་ཤེས་དངོས་པོར་གྲུབ་པས་རང་གི་བདག་ཉིད་དང་རྫས་གཅིག་ཅིང༌། གཟུགས་དང་རྫས་ཐ་དད་དུ་འདོད་པ་བཞིན། གཞན་སླ་ལ། རྫས་ཡོད་ཀྱི་བུམ་པ་ （ ༡༢༠ན ） མི་འདོད་པ་ལྟར། རྫས་ཡོད་ཀྱི་བདག་མེད་དོ། །ཞེས་སོ། །གཉིས་པ་དཔྱད་བཟོད་དུ་མེད་པའི་དོན་བསྡུ་བ་ལ་གཉིས། མཚམས་སྦྱར་ཏེ་རྩ་བ་བཤད། འགྲེལ་པའོ། །དང་པོ་ནི། ཤེས་བྱ་ཆོས་ཅན། ཁྱད་གཞི་བདག་གི་ངོ་བོ་རྫས་ཡོད་དུ་མེད་ཅིང༌། གདགས་གཞི་ཕུང་པོ་དང་རང་བཞིན་གྱིས་གྲུབ་པའི་གཅིག་དང་ཐ་དད་རྟེན་བརྟེན་པ་ལྡན་པ་སོགས་སུ་མེད་དེ། དེ་ལྟར་ཡོད་མེད་རྣམ་པར་དཔྱད་པའི་ཚེ་དེ་དག་གང་རུང་གྲུབ་པ་རིགས་པས་ཁེགས་པའི་ཕྱིར། དེས་ནི་སྔར་རིགས་པས་དཔྱད་ནས་མ་རྙེད་པས་དོན་བསྡུས་སོ། ། གཉིས་པ་ནི། ངར་འཛིན་པའི་དམིགས་པའི་ཡུལ་གྱི་བདག་ནི་དཔྱད་པ་ན་བདག་གི་ངོ་བོ་ཕུང་པོ་ལྟོས་མེད་ཀྱི་རྫས་ཡོད་པ་ཡིན་པ་མི་རིགས་ཏེ། ཕུང་པོ་ལས་ངོ་བོ་ཐ་དད་པའང་མ་ཡིན་ཞིང༌། ཕུང་པོ་རང་བཞིན་ཅན་ཡང་མ་ཡིན་ལ། ཕུང་པོ་རྣམས་ཀྱི་རྟེན་ཡང་མ་ཡིན་པའི་ཕྱིར། ཡང་ན་རྩ་བའི་ཕུང་པོ་རྟེན་མིན་ཞེས་པའི་དོན་བདག་འདི་ཕུང་པོ་ཡོད་པས་རྟེན་ཞེས་སྦྱར་ནས། རྟེན་དང་བརྟེན་པ་རྩ་ཚིག་གིས་བསྡུ་བ་ལ་སྦྱར་རོ། །ནག་ཚོར། བདག་ཏུ་ང་རྒྱལ་གྱི་ཡུལ་ལ་ཉེ་བར་དཔྱད་པ་ན་རྫས་སུ་ཡོད་པར་མི་འགྲུབ་སྟེ། ཕུང་པོ་ལས་གཞན་དུ་ཡང་རིགས་པ་མ་ཡིན་ལ། ཞེས་ཞིང་ཞེས་པ་མེད་པ་བདེ་ཞིང༌། ཕུང་པོའི་རྟེན་ཡང་མ་ཡིན་ལ། འདི་ལ་ཕུང་པོ་བརྟེན་པའང་མ་ཡིན་པས་ཕུང་པོའི་རྟེན་ཡང་མ་ཡིན་ཞེས་གཉིས་ཀའི་བསྡུ་བ་བྱ་བ་བརྟེན་ནས་ཡིན་ཏེ། ཕྱོགས་གཉིས་ཀ་ལའང་དགག་པའི་ཕྱིར་རོ༑ ༑ཞེས་བཤད་ནས། ཡང་ན་ཞེས་པའི་གདམ་ང་ཅན་གྱི་ཚིག་མེད་དོ། །གཉིས་པ་གང་ཟག་བཏགས་ཙམ་དུ་གྲུབ་པར་བསྟན་པ་ལ་གཉིས། མཚམས་སྦྱར་ཏེ་རྩ་བ་བཤད་པ་དང༌།

འགྲེལ་པའོ། །དང་པོ་ནི། བདག་ཆོས་ཅན༑ བཏགས་པ་ཙམ་དུ་གྲུབ་སྟེ། ཡོད། དཔྱད་ན་མེད་པའི་ཕྱིར། དཔེར་ན་སྐྱེ་བ་དཔྱད་ན་མེད་ཅིང༌། སྐྱེ་བ་བཏགས་ཙམ་དུ་ཡོད་པར་བཤད་པ་བཞིན་ནོ། ། གཉིས་པ་ནི། དཔེར་ན་ས་བོན་ལ་བརྟེན་ནས་མྱུ་གུ་འདི་འབྱུང་ཞེས་པའི་མྱུ་གུའི་སྐྱེ་བ་འདི་ཙམ་ཞིག་ཀུན་རྫོབ་ཀྱི་བདེན་པ་རྣམ་པར་གཞག་པ་མ་ཆད་པ་བྱ་བའི་ཕྱིར་ཁས་ལེན་གྱི་དཔྱད་ནས་མཐའ་བཞི་གང་རུང་གི་སྐྱེ་བ་ཁས་མི་ལེན་པ་བཞིན་དུ༑ གང་ཟག་གི་འཇོག་ཚུལ་འདིར་ཡང་བརྟེན་ན་ （ ༡༢༠བ ） གདགས་པ་ལ་ཡང་དག་པར་བརྟེན་ནས་འཇོག་པ་ན། རྣམ་བདུན་གྱི་རིགས་པས་ཇི་སྐད་བཤད་པའི་སྐྱོན་དང་ལྡན་པའི་རྣམ་པར་བསལ་ནས། གང་ཟག་ནི་ཕུང་པོ་ལ་བརྟེན་ནས་གདགས་པ་ཞེས་བྱ་བ་འདི་ཙམ་ཞིག་འཇིག་རྟེན་གྱི་ཐ་སྙད་རྣམ་པར་གནས་པའི་ཕྱིར་ཁས་བླངས་པར་བྱ་སྟེ། དཔྱད་ན་ནི་མེད། གདགས་སུ་ཐ་སྙད་གདགས་པའི་དོན་ཞིག་ནི་མཐོང་བའི་ཕྱིར་རོ། །གཉིས་པ་བཏགས་ཙམ་དུ་གྲུབ་ཚུལ་གྱི་དཔེ་དང་སྦྱར་བ་ལ་གཉིས། ཁྱད་གཞི་བདག་གི་ངོ་བོ་ཤིང་རྟ་དང་སྦྱར་བ་དང༌། ལེན་པ་སོགས་ཀྱི་ཁྱད་ཆོས་གྲུབ་ཚུལ་ཤིང་རྟ་དང་སྦྱར་བའོ། །དང་པོ་ལ་གཉིས། བཏགས་ན་མེད་ཚུལ་ཤིང་རྟ་དང་སྦྱར་བ་དང༌། མ་བཏགས་པར་འཇོག་ཚུལ་ཤིང་རྟ་དང་སྦྱར་བའོ། །དང་པོ་ལ་གཉིས། དཔེ་དོན་སྦྱར་བ་དངོས་དང༌། དཔེ་ཉིད་བརྟགས་ན་མེད་པར་སྒྲུབ་པའོ། །དང་པོ་ལ་གཉིས༌། མཚམས་སྦྱར་བ། རྩ་བའོ།། དང་པོ་སླའོ། །གཉིས་པ་ནི། ཤེས་བྱ་ཆོས་ཅན། ཤིང་རྟ་ལྟར་བདག་དཔྱད་ན་མི་རྙེད་དེ། ཤིང་རྟ་མཐའ་བདུན་གང་རུང་དུ་བཙལ་ན་མི་རྙེད་པ་གང་ཞིག མཚུངས་པའི་ཕྱིར། གཉིས་ལ་གཉིས། དངོས་ཀྱི་དོན་དང༌། རིགས་ཅན་གཞན་ཡང་བཏགས་ན་མེད་པར་བསྟན་པའོ། །དང་པོ་ལ་གཉིས། ཚོགས་ཙམ་ཤིང་རྟ་ཡིན་པ་དགག་པ་དང༌། ཚོགས་དབྱིབས་ཤིང་རྟ་ཡིན་པ་དགག་པའོ། །དང་པོ་ལ་གཉིས༑ སྔར་བཤད་པའི་རིགས་པས་དགག་པ་དང༌། རིགས་པ་གཞན་གྱིས་ཚོགས་ཙམ་དང་དབྱིབས་ཐུན་མོང་དུ་དགག་པའོ།

།དང་པོ་ལ་གསུམ། མཚམས་སྦྱར༑ རྩ་བ། འགྲེལ་པའོ། །དང་པོ་ནི་རྣམ་པ་ལྔའི་རིགས་པ་སྔར་བཤད་པ་ལས་རྟོགས་པས་མི་འཆད་ལ། འདིར་ཚོགས་པ་དང་དབྱིབས་ལ་སྔར་བཤད་པའི་རིགས་པ་གཞན་གྱིས་དགག་དགོས་པས་དེ་བཤད་པར་བྱའོ། །གཉིས་པ་ནི། འཁོར་ལོ་སོགས། ཚོགས་པ་ཤིང་རྟ་ཡིན་ན་ཚོགས་ཙམ་མམ། ཚོགས་པའི་དབྱིབས་གང་ཡིན། དང་པོ་ལྟར་ན། འཁོར་ལོ་སོགས་སིལ་བུར་གནས་པའི་ཚེའང་ཤིང་རྟ་ཡོད་པར་ཐལ། ཤིང་རྟ་ཡོད། དེ་རྣམས་ཚོགས་ཙམ་མ་ཡིན་པའི་ཤིང་རྟ་མེད་པའི་ཕྱིར། གསུམ་པ་ནི། རིགས་པ་ནི་སྔར་བཀོད་ཟིན་ཀྱང་རིགས་པ་གཞན་དགོད་པའི་ཕྱིར་དུ་ཡིན་ནོ། །གཉིས་པ་ལ་གཉིས། མཚམས་ （ ༡༢༡ན ） སྦྱར་ཏེ་རྩ་བ་བཤད་པ་དང༌། འགྲེལ་པའོ། །གཉིས་པ་ལ་གཉིས། ཚོགས་ཙམ་ཤིང་རྟ་ཡིན་པ་དགག་པ་དང༌། རིགས་པ་དེས་ཚོགས་དབྱིབས་ཤིང་རྟ་ཡིན་པའང་དགག་པའོ། །དང་པོ་ནི། ཤེས་བྱ་ཆོས་ཅན། ཤིང་རྟའི་ཡན་ལག་ཚོགས་པ་ཤིང་རྟ་ཡིན་པར་ཐལ། ཤིང་རྟའི་ཡན་ལག་མེད་པའི་ཕྱིར་ཏེ། ཡན་ལག་ཅན་གྱི་ཤིང་རྟ་མེད་པའི་ཕྱིར་ཏེ། ཚོགས་ཙམ་མིན་པའི་ཡན་ལག་ཅན་ནི་མེད། དེ་ནི་ཡན་ལག་ཅན་དུ་མི་རུང་བའི་ཕྱིར། དང་པོ་ཁས་བླངས་སོ། །གསུམ་པ་ལའང་སྔར་ལྟར་གཉིས་ལས། དང་པོ་ནི། གང་གི་ཕྱིར་ཡན་ལག་ཅན་མེད། ཡན་ལག་ཡོད་པ་མ་ཡིན་པ་དེའི་ཕྱིར་ན་ཡན་ལག་དག་མེད་པ་ཉིད་དོ། །དེའི་ཕྱིར་ཤིང་རྟའི་ཡན་ལག་ཚོགས་པ་ཤིང་རྟར་ཇི་ལྟར་འགྱུར་ཏེ་མི་འཐད་དོ། །འང་སྒྲའི་དོན་ནི་ཚོགས་ཙམ་དང་ཚོགས་དབྱིབས་གཉིས་ཀ་བསྡུ་བའི་དོན་ཏེ། དབྱིབས་སུ་མ་ཟད་ཚོགས་ཙམ་ཡང་མི་རིགས་ཞེས་པའོ། །གཉིས་པ་ནི། དབྱིབས་ཤིང་རྟ་མ་ཡིན་པ་གང་ལས་ཤེས་ཞེ་ན། གང་གི་ཕྱིར་ཡན་ལག་ཅན་ནི་མེད་ལ། ཡན་ལག་ཅན་མེད་ན་ཡན་ལག་མེད་པས་ཡན་ལག་ཚོགས་པའི་དབྱིབས་ཤིང་རྟར་མི་རུང་ངོ༌། །ཡན་ལག་ཅན་མེད་པར་ནི་རང་ཉིད་ཀྱིས་ཁས་བླངས་ཏེ། ཡན་ལག་ཚོགས་ཙམ་མ་ཡིན་པའི་ཡན་ལག་ཅན་ནི་མེད་པར་འདོད་ལ། དེ་ནི་ཡན་ལག་ཅན་དུ་མི་རུང་བས་སོ། །གཉིས་པ་ཚོགས་དབྱིབས་ཤིང་རྟ་ཡིན་པ་དགག་པ་ལ་གཉིས།

ཚོགས་དུས་ཀྱི་ཡན་ལག་སོ་སོའི་དབྱིབས་ཤིང་རྟ་ཡིན་པ་དགག་པ་དང༌། ཚོགས་དུས་ཀྱི་ཡན་ལག་ཚོགས་པའི་དབྱིབས་ཤིང་རྟ་ཡིན་པར་དགག་པའོ། །དང་པོ་ལ་གཉིས། སྔར་དབྱིབས་དང་ཁྱད་པར་མེད་པའི་ཡན་ལག་སོ་སོའི་དབྱིབས་ཤིང་རྟ་ཡིན་པ་དགག་པ་དང༌། སྔར་དབྱིབས་དང་ཁྱད་པར་ཡོད་པའི་ཡན་ལག་སོ་སོའི་དབྱིབས་ཤིང་རྟ་ཡིན་པར་དགག་པའོ། །དང་པོ་ལ་གསུམ། བརྟག་པ་བྱས་ཏེ། མཚམས་སྦྱར༑ རྩ་བ། འགྲེལ་པའོ། །དང་པོ་ནི། ཤིང་རྟའི་ཡན་ལག་ཚོགས་པའི་དབྱིབས་ཤིང་རྟ་ཡིན་ན། དབྱིབས་ཇི་འདྲ་ཞིག་ཡིན། ཚོགས་དུས་ཀྱི་ཡན་ལག་སོ་སོའི་དབྱིབས་ཤིང་རྟ་ཡིན་ནམ། ཚོགས་ཙམ་གྱི་དབྱིབས་གང་ཡིན། དང་པོ་ལྟར་ན། དེ་ལ་ཡན་ལག་གི་དབྱིབས་ཀྱི་ཁྱད་པར་སྒྲིག་དུས་ཀྱི་དབྱིབས་དེ་ཡིན་པར་འདོད་ན། （ ༡༢༡བ ） སྔར་མ་བསྒྲིགས་པའི་དུས་ཀྱི་དབྱིབས་ཀྱི་ཁྱད་པར་མ་བཏང་བ་དག་གི་ཡན་ལག་སོ་སོའི་དབྱིབས་སམ། སྔར་གྱི་དབྱིབས་ཀྱི་ཁྱད་པར་བཏང་བའི་ཡན་ལག་དག་གི་དབྱིབས་གང་ཡིན། དང་པོ་འདོད་ན་དེ་མི་རིགས་སོ༑ ༑ཅིའི་ཕྱིར་ཞེ་ན། གཉིས་པ་ནི། སྒྲིག་དུས་ཤིང་རྟ་མེད་པར་ཐལ། སྒྲིག་དུས་ཀྱི་ཡན་ལག་སོ་སོའི་དབྱིབས་མིན་པའི་ཤིང་རྟ་ནི་མེད། བསྒྲིགས་མ་བསྒྲིགས་ཀྱི་ཡན་ལག་སོ་སོའི་དབྱིབས་ལ་མི་འདྲ་བའི་ཁྱད་པར་མེད་པའི་ཕྱིར། རྟགས་གཉིས་ཀ་ཁས་བླངས་སོ། །གསུམ་པ་ནི་སླའོ། །གཉིས་པ་ལ་མཚམས་སྦྱར་ཏེ་རྩ་བ་དང༌། འགྲེལ་པའོ། །དང་པོ་ནི། གཉིས་པ་ལྟར་ན། སྔར་མ་བསྒྲིགས་པ་དུས་ཀྱི་འཁོར་ལོ་སོགས་ཀྱི་དབྱིབས་རྒྱུན་མེད་པའི་དབྱིབས་གཅིག་ཕྱིས་སྐྱེས་པར་ཁས་བླངས་དགོས་ཏེ། རང་བཞིན་གྱིས་གྲུབ་པའི་སོ་སོ་བ་ལ་རྒྱུན་གཅིག་པ་མི་རུང་བས་སོ། །དེ་ནི་མ་བསྒྲིགས་དུས་ཀྱི་འཁོར་ལོ་སོགས་ཀྱི་དབྱིབས་རྒྱུན་མ་ཡིན་པའི་དེ་དང་མི་འདྲ་བའི་སྒྲིག་དུས་ཀྱི་འཁོར་ལོ་སོགས་ཀྱི་དབྱིབས་ཤིང་རྟ་མ་ཡིན་པར་ཐལ། དེ་འདྲ་སྣང་རུང་མ་དམིགས་པའི་ཕྱིར། ཤིང་རྟ་བསྒྲིགས་དུས་ཀྱི་ཡན་ལག་སོ་སོའི་དབྱིབས་ཆོས་ཅན།

ཁྱོད་ཤིང་རྟ་མ་ཡིན་པར་ཐལ། སྔར་དབྱིབས་དང་མི་འདྲ་བའི་ཁྱོད་ཀྱང་དེར་མི་རུང༌། འདྲ་བའི་ཁྱོད་ཀྱང་དེར་མི་རུང་བའི་ཕྱིར། གཉིས་པ་ནི་གཞན་སླ། གང་ཞིག་སྔར་ཡོད་པར་འགྱུར་བ་དེ་ལས་དེ་དག་གི་དབྱིབས་ཀྱི་ཁྱད་པར་སྔར་གྱི་དབྱིབས་རྒྱུན་མ་ཡིན་པ་གཞན་ཞིག་ཁོ་ན་ཤིང་རྟ་ཉིད་ཀྱི་དུས་སུ་སྐྱེ་བར་འགྱུར་ན། ཞེས་སྦྱར་རོ། །གཉིས་པ་ཚོགས་དུས་ཀྱི་ཡན་ལག་ཚོགས་པའི་དབྱིབས་ཤིང་རྟ་ཡིན་པར་དགག་པ་ལ་གཉིས། དངོས་ཀྱི་དོན་དང༌། དེས་རིགས་ཅན་གཞན་ཡང་དགག་པའོ། །དང་པོ་ལ་གཉིས། དགག་པ་དངོས་དང༌། མ་ཁྱབ་ན་ཁས་བླངས་འགལ་བས་དགག་པའོ། །དང་པོ་ལ་གཉིས། མཚམས་སྦྱར་ཏེ་རྩ་བ་དང་འགྲེལ་པའོ། །དང་པོ་ནི། གཉིས་པ་ལྟར་སྒྲིག་དུས་ཀྱི་ཡན་ལག་ཚོགས་པའི་དབྱིབས་ཤིང་རྟའོ་ཞེ་ན། ཚོགས་པ་ཉིད་ཀྱི་དབྱིབས་ཤིང་རྟ་ཡིན་པ་ནི། གང་ཕྱིར་ཡན་ལག་ཅན་མེད་ཡན་ལག་དག །ཅེས་པའི་རིགས་པས་ཤེས་པས་ཚོགས་པ་ཉིད་ལ་བརྟེན་པའི་དབྱིབས་ཤིང་རྟ་ཡིན་པ་འགོག་ （ ༡༢༢ན ） སྟེ། སྒྲིག་དུས་ཀྱི་ཡན་ལག་ཚོགས་པ་ལ་བརྟེན་པའི་དབྱིབས་ཤིང་རྟ་མ་ཡིན་པར་ཐལ། སྒྲིག་དུས་ཀྱི་དབྱིབས་ཚོགས་པ་ལ་མི་བརྟེན་པའི་ཕྱིར་ཏེ༑ ཚོགས་པ་བཏགས་ཡོད་ཡིན་པའི་ཕྱིར། མ་ཁྱབ་ན། གདགས་གཞི་རྫས་ཡོད་དགོས་པར་འགལ་ལོ། །གཉིས་པ་ལ་གཉིས། མཚམས་སྦྱར་ཏེ་རྩ་བ་བཤད། འགྲེལ་པའོ། །དང་པོ་ནི། ཁོ་ན་རེ། ཚོགས་པ་བཏགས་ཡོད་ལ། དབྱིབས་བཏགས་ཡོད་བརྟེན་པ་མི་འགལ་ལོ་ཞེ་ན། བདེན་མེད་ཀྱི་རྒྱུ་ལ་བརྟེན་ནས་བདེན་མེད་ཀྱི་འབྲས་བུ་འབྱུང་བ་མི་འགལ་བར་ཐལ། ཕྱོགས་སྔ་དེའི་ཕྱིར། གཉིས་པ་ནི། གཞན་སླ། རི་དྭགས་ཀྱི་གྲིབ་མ་ལ་རི་དྭགས་སུ་ཞེན་ནས་ཤ་ཟ་བར་འདོད་ཀྱང་དོན་མེད་པ་བཞིན་དུ། བདེན་པར་ཞེན་པ་འདིས་ཅི་ཞིག་བྱ་སྟེ་དོན་མེད་དོ། །གཉིས་པ་དེས་རིགས་ཅན་གཞན་ཡང་དགག་པ་ལ་གཉིས། བུམ་པའི་ཡན་ལག་གི་ཚོགས་པ། བུམ་པ་ཡིན་པ་དགག་པ་དང༌། ཚོགས་དབྱིབས་བུམ་པ་ཡིན་པ་དགག་པའོ། །དང་པོ་ལ་གཉིས༑ རྩ་བ་དང༌།

འགྲེལ་པའོ། །དང་པོ་ནི་བུམ་པའི་ཡན་ལག་ཚོགས་པ་བུམ་པ་མ་ཡིན་པར་ཐལ། དེ་ཡིན་པ་ཤིང་རྟའི་ཡན་ལག་ཚོགས་པ་ཤིང་རྟ་ཡིན་པ་འགོག་པའི་རིགས་པས་ཁེགས་པའི་ཕྱིར། གཉིས་པ་ནི། གཞན་སླའོ། །བུམ་པའི་བློར་འགྱུར་བ་སྟེ་བློ་ངོས་བཟུང་བ་ལྟར་མེད་དོ་ཞེས་པའོ། །གཉིས་པ་ལ་གཉིས། མཚམས་སྦྱར་ཏེ་རྩ་བ་བཤད་པ་དང༌། འགྲེལ་པའོ། །དང་པོ་ནི། བུམ་པའི་གཟུགས་སོགས་རྫས་སུ་མེད་དེ། དེ་རང་བཞིན་གྱིས་སྐྱེ་བ་མེད་པའི་ཕྱིར། རྟགས་ནི་མཐའ་བཞིའི་སྐྱེ་བ་བཀག་པར་བཤད་ཟིན་ཏོ། །དེས་ན་བུམ་པའི་གཟུགས་སོགས་ཀྱི་དབྱིབས་བུམ་པ་མ་ཡིན་པར་ཐལ། བུམ་པ་མེད་པའི་ཕྱིར་ཏེ། བུམ་པའི་རྟེན་རྫས་ཡོད་མེད་པའི་ཕྱིར། ཁྱབ་པ་ཁས་བླངས་སོ། །ཡང་སྒྲས་རིགས་པ་སྔ་མ་སྡུད་དོ། །གཉིས་པ་སླའོ། །གཉིས་པ་མ་བརྟགས་པར་གྲུབ་ཚུལ་ཤིང་རྟའི་དཔེ་དང་སྦྱར་བ་ལ་གཉིས། དཔེ་ཉིད་བཏགས་ཡོད་དུ་བསྟན་པ་དང༌། དཔེ་དོན་སྦྱར་བ་དངོས་སོ། །དང་པོ་ལ་གཉིས། མ་བཏགས་པར་གྲུབ་པའི་འཇོག་ཚུལ་བཤད་པ་དང༌། དེ་ལྟར་འཇོག་རིགས་པའི་རྒྱུ་མཚན་བཤད་པའོ། ། དང་པོ་ལ་གཉིས། ཁྱད་གཞི་ཤིང་རྟ་ཉིད་ཀྱི་ཐ་སྙད་འཇུག་གཞི་

（ ༡༢༢བ ） ངོས་བཟུང་བ་དང༌། ཁྱད་ཆོས་ཡན་ལག་ཅན་སོགས་ཀྱི་ཐ་སྙད་འཇུག་གཞི་ངོས་བཟུང་བའོ། །དང་པོ་ལ་གཉིས། ཤིང་རྟ་མེད་པར་ཐལ་བའི་རྩོད་པ་དང༌། དེ་དགག་པའོ། །དང་པོ་ནི། ཁོ་ན་རེ། འཇིག་རྟེན་ན་ཤིང་རྟ་ལ་བརྟེན་པའི་ཐ་སྙད་དོན་མཐུན་རྒྱུན་ཆད་དུ་ཐལ། ཤིང་རྟ་མེད་པའི་ཕྱིར་ཏེ་རྣམ་བདུན་གང་རུང་དུ་མེད་པའི་ཕྱིར། དེས་ན་ཐ་སྙད་དེ་ཡོད་པའི་ཕྱིར་ཤིང་རྟ་རང་བཞིན་གྱིས་ཡོད་དོ་ཞེ་ན། གཉིས་པ་ལ་གཉིས། ཉེས་པ་དེ་གཞན་ལ་འཇུག་པར་བསྟན་པ་དང༌། རང་ལ་མེད་པར་བསྟན་པའོ། །དང་པོ་ནི༑ ཁྱོད་ཀྱི་ལུགས་ལ་ཐ་སྙད་དེ་འདྲ་རྒྱུན་ཆད་དུ་འགྱུར་ཏེ། ཐ་སྙད་འཇོག་གཞི་དཔྱད་ན་མེད་ཅིང༌། ཁྱོད་ཀྱི་ལུགས་ལ་དཔྱད་ནས་འཇོག་གི མ་དཔྱད་པར་འཇོག་ཚུལ་གྱི་གྲུབ་མཐའ་ཁས་མི་ལེན་པའི་ཕྱིར། མདོར་ན་ཤིང་རྟ་མེད་པར་ཐལ༑ དཔྱད་ན་མེད་པའི་ཕྱིར། ཁྱབ་པ་ཁས་བླངས། རྟགས་གྲུབ། གཉིས་པ་ལ་གཉིས༑ མཚམས་སྦྱར་ཏེ་རྩ་བ་དང༌། འགྲེལ་པའོ། །དང་པོ་ནི། ཤིང་རྟ་ཆོས་ཅན༑ ཁྱོད་དཔྱད་ན་མེད་ཀྱང་ཁྱོད་ཀྱི་ཐ་སྙད་འཇུག་གཞི་སྐྱོན་མེད་ཡོད་པར་ཐལ༑ ཁྱོད་མ་དཔྱད་པར་རང་གི་ཡན་ལག་ལ་བརྟེན་ནས་ཁྱོད་གྲུབ་པའི་ཕྱིར། གཉིས་པ་ནི། གཞན་སླ། སྔོ་སོགས་གྲུབ་པ་ལྟར། བརྟེན་ནས་བཏགས་པའི་ཤིང་རྟ་གྲུབ་ཅེས་པའོ། །གཉིས་པ་ལ་གཉིས། མཚམས་སྦྱར་ཏེ། རྩ་བ་དང༌། འགྲེལ་པའོ༑ ༑དང་པོ་ནི། ཁྱད་གཞི་ཤིང་རྟ་བརྟེན་ནས་བཏགས་པར་གྲུབ་པར་མ་ཟད། ཤིང་རྟ་དེ་ཉིད་ལ་ཡན་ལག་ཅན་སོགས་ཀྱི་མིང་གི་ཐ་སྙད་གཞན་གྱི་འཇུག་གཞིའང་གྲུབ་ཚུལ་ནི། ཆོས་ཅན། ཁྱོད་ལ་ཡན་ལག་ཅན་གྱི་ཐ་སྙད་འཇུག་གཞི་དཔྱད་ན་མེད་ཀྱང་ཡོད་པར་ཐལ། མ་དཔྱད་པར་རང་གི་ཡན་ལག་ལ་ལྟོས་ནས་ཁྱོད་ཡན་ལག་ཅན་དུ་གྲུབ་པའི་ཕྱིར། དེ་བཞིན་དུ་ཆ་ཤས་ལ་ལྟོས་ནས་ཆ་ཅན། རང་གི་བླང་བྱ་ལ་ལྟོས་ནས་བྱེད་པ་པོ། རང་གི་ཉེ་བར་ལེན་པ་ལ་ལྟོས་ནས་ལེན་པ་པོ་ཞེས་སྦྱར་རོ། །གཉིས་པ་དེ་ལྟར་འཇོག་རིགས་པའི་རྒྱུ་མཚན་བསྟན་པ་ལ་གཉིས། དཔྱད་ནས་འཇོག་པ་ཀུན་རྫོབ་ཉམས་པའི་ཉེས་པ་དང་བཅས་པས་དགག་དགོས་པར་བསྟན་པ་དང༌།

མ་དཔྱད་པའི་འཇོག་ཚུལ་དོན་དམ་རྙེད་པའི་ཕན་ཡོན་དང་བཅས་པ་སྒྲུབ་དགོས་པར་བསྟན་པའོ། །དང་པོ་ལ་གཉིས། འདོད་པ་བརྗོད་པ་དང༌༑ དེ་དགག་པའོ། །དང་པོ་ནི། གསུང་རབ་ཀྱི་དོན་ལོག་པར་བཟུང་ （ ༡༢༣ན ） སྟེ། ཚོགས་ཙམ་ཡན་ལག་ཅན་ལ་སོགས་པར་འདོད་པའི་རང་སྡེ་གོང་འོག་དག་ན་རེ། ཤིང་རྟ་ལ་སོགས་པའི་ཡན་ལག་ཚོགས་པ་ཉིད་མ་ཡིན་པའི་ཡན་ལག་ཅན་མེད་དེ། ཚོགས་ཙམ་ལས་ངོ་བོ་ཐ་དད་པའི་ཡན་ལག་ཅན་མ་དམིགས་པའི་ཕྱིར། དེ་བཞིན་དུ་ཆ་ཅན་དང་བྱེད་པོ་དང་ལེན་པོ་སོགས་ལའང་སྦྱར་ཏེ། འཇིག་རྟེན་གྱི་ཀུན་རྫོབ་ཕྱིན་ཅི་ལོག་ཏུ་སྨྲ་བ་རྣམས་ཀྱི་ལྟར་ན་ཞེས་སོ། །གཉིས་པ་ནི། ཤིང་རྟའི་ཡན་ལག་ཅན་དུ་མ་ཟད་ཡན་ལག་ཀྱང་ཆོས་ཅན། ཁྱོད་མེད་པར་ཐལ། ཁྱོད་ཀྱི་ཡན་ལག་ཚོགས་ཙམ་ཡིན་པའི་ཁྱོད་ནི་མེད། དེ་ནི་ཁྱོད་མ་ཡིན་པའི་ཕྱིར། དེས་ན་ཁྱོད་ཀྱིས་འཇིག་རྟེན་གྲགས་པ་སྟེ་འཇིག་རྟེན་གྱིས་གྲུབ་པའི་ཀུན་རྫོབ་མ་རླག་པར་གྱིས་ཤིག་ཅེས་བཟློག་པར་བྱ་དགོས་སོ། །གཉིས་པ་ལ་གཉིས། དངོས་ཀྱི་དོན་དང༌། དེ་ལ་དོགས་པ་སྤང་བའོ། ། དང་པོ་ལ་གཉིས། མཚམས་སྦྱར་ཏེ་རྩ་བ་བཤད་པ་དང༌། འགྲེལ་པའོ། །དང་པོ་ནི༑ འདིས་དེ་ཉིད་མྱུར་དུ་རྟོགས་པར་འགྱུར་བར་བསྟན་ནས། འགྲེལ་པས་འགྱུར་བའི་ཚུལ་སྟོན་ཏེ། དང་པོའི་དོན་ནི། གང་གི་ཕྱིར་འཇིག་རྟེན་གྱི་ཀུན་རྫོབ་འདི་སྔར་བཤད་པ་དེ་ལྟར་རྣམ་པ་བདུན་དུ་དཔྱད་པ་ན་ཡོད་པར་མི་འགྱུར་ཞིང༌། མ་བརྟགས་པར་གྲགས་པ་སྟེ་གྲུབ་པའི་སྒོ་ནས་ཡོད་པ་ཉིད་ཀྱི་ཕྱིར་ན་ཐར་འདོད་ཀྱི་རྣལ་འབྱོར་པས་ཐོག་མར་བཏགས་དོན་འཚོལ་ཞིང་བཙལ་ནས་མ་རྙེད་པ་ན་མེད་ན་ཀུན་རྫོབ་བརླག་པར་འགྱུར་བས་ཡོད་ལ། དེས་ན་བཏགས་པ་ཙམ་དུ་ཡོད་དོ་ཞེས་ཡོད་ཚུལ་བཏགས་ཙམ་དུ་གོ་བ་ན་དེ་ལྟར་གི་ཚུལ་གྱི་རིམ་པ་འདི་ཉིད་ཀྱི་ཆེས་མྱུར་བ་ཁོ་ནར་དེ་ཁོ་ན་ཉིད་ཀྱི་གཏིང་དཔོག་པར་འགྱུར་རོ་ཞེས་ཏེ། ཤིང་རྟ་བཏགས་དོན་བཙལ་བའི་ཚེ། མ་རྙེད་ཀྱང་ཡོད་པས་བཏགས་པ་ཙམ་དུ་ཡོད་པར་གོ་བའི་ཚེ།

བདེན་མེད་རྙེད་ཟིན་པ་མ་ཡིན་ད་མྱུར་བར་བདེན་མེད་རྟོགས་པར་འགྱུར། ཞེས་བཤད་ཡོད་པས་གནས་སྐབས་འདིར་དེ་ཁོ་ན་ཉིད་རྙེད་ཅེས་སྨྲ་པར་མི་བྱའོ། །མྱུར་བར་རྙེད་པར་འགྱུར་ཚུལ་ནི། ཡོད་ཚུལ་བཏགས་ཙམ་དུ་གོ་བའི་ཚེ། བཏགས་ཙམ་མིན་པའི་ཡོད་པ་རྟགས་ཀྱི་དགག་བྱ་ཡིན་པར་གོ་བར་འགྱུར་བས། སྟོང་ཉིད་ངེས་པ་ལ་གནད་གཞི་དགོས་པའི་དགག་བྱའི་ཚད་ལེགས་པར་ཟིན་པར་འགྱུར་ཏེ། ཐ་སྙད་ཀྱི་འཇོག་ཚུལ་གོ་བ་ན་དེ་མ་ཡིན་ （ ༡༢༣བ ） པའི་ཡོད་ཚུལ་དོན་དམ་པར་ཡོད་པའི་དོན་དུ་ཤེས་པར་འགྱུར་བའི་ཕྱིར་རོ༑ ༑རྗེ་ཐམས་ཅད་མཁྱེན་པས་ཀུན་རྫོབ་ཏུ་ཡོད་ཚུལ་ཤེས་ན་དེ་ལས་ལྡོག་པའི་ཡོད་ཚུལ་དོན་དམ་གྱི་ཡོད་ཚུལ་ཤེས་པར་འགྱུར་བས་ཞེས་གསུངས་ཤིང༌། དྲང་ངེས་རྣམ་འབྱེད་དུ་གཞུང་ཉིད་དྲངས་ནས་བཏགས་ཙམ་དུ་གོ་ན་སྟོང་ཉིད་གོ་སླ་བས་ཐོག་མར་ཐ་སྙད་བཏགས་ཙམ་གྱི་འཇོག་ཚུལ་ལ་འཁྲིད་དགོས་པར་གསུངས་སོ། །ཤེས་བྱ་ཆོས་ཅན། ཤིང་རྟ་དཔྱད་ན་མེད་ཅིང་མ་དཔྱད་པར་གྲུབ་པའི་འཇོག་ཚུལ་འཐད་དེ། དེ་ལྟར་བཞག་ན་དོན་དམ་རྟོགས་པར་འགྱུར་བའི་ཡོན་ཏན་ཡོད་ཅིང༌། ཀུན་རྫོབ་ཉམས་པར་འགྱུར་བའི་སྐྱོན་མེད་པའི་ཕྱིར། གཉིས་པ་ནི། མྱུར་བར་དེ་ཁོ་ཉིད་གཏིང་དཔོག་པར་འགྱུར་བའི་ཚུལ་ནི། ཤིང་རྟ་ཐ་སྙད་ཡོད་ཚུལ་བཏགས་ཙམ་དུ་གོ་བ་ན། དེ་མ་ཡིན་པའི་ཡོད་ཚུལ་རང་བཞིན་གྱིས་གྲུབ་པའི་ཡོད་ཚུལ་དུ་གོ་བར་འགྱུར་ལ། དེ་ལྟར་ཉེ་བར་རྟོག་པའི་རྣལ་འབྱོར་པ། དགག་བྱའི་ཚད་ངོས་ཟིན་པ་དེས། གལ་ཏེ་ཤིང་རྟ་ཞེས་བྱ་བའི་དངོས་པོ་འགའ་ཞིག རང་བཞིན་གྱིས་གྲུབ་པ་ཡོད་པར་འགྱུར་ན་ནི། ཐེ་ཚོམ་མེད་པར་ཏེ་ངེས་པ་ཁོ་ནར་དེ་སྔར་བཤད་པའི་རྣམ་པ་བདུན་ལས་རྣམ་པ་གང་ཡང་རུང་བའི་ཤིང་རྟ་བདག་ཉིད་ཀྱིས་ཡོད་པ་རྙེད་པར་འགྱུར་ན་རྙེད་པ་ཡང་མ་ཡིན་ནོ། ། འགྱུར་ན་ཞེས་པས་ཁྱབ་པ་ངེས་པའི་གནད་ཡིན་ལ། སྔར་ལྟར་བཙལ་བའི་ཚེ་རྙེད་པ་ཡང་མ་ཡིན་ནོ་ཞེས་པས་ཕྱོགས་ཆོས་ངེས་པའི་གནད་གྲུབ་བོ།

།དེ་ལྟར་ཐོག་མར་ཤིང་རྟ་དེ་བཏགས་ཙམ་དུ་ཤེས་པ་ན། དེ་མ་ཡིན་པའི་ཡོད་པ་དོན་དམ་པར་རམ་རང་བཞིན་གྱིས་ཡོད་པར་ཤེས་ལ། དེར་གྲུབ་ན་བདུན་པོ་གྲུབ་དགོས་ཀྱང་དེར་མ་གྲུབ་པ་དེའི་ཕྱིར། ཤིང་རྟ་ཞེས་བྱ་བ་ནི་མ་རིག་པའི་ལིང་ཏོག་གིས་བློའི་མིག་ཉམས་པར་བྱས་པ་དག་ཁོ་ནས་རང་བཞིན་གྱིས་གྲུབ་པར་བཏགས་པ་ཡིན་གྱི། རང་བཞིན་གྱིས་གྲུབ་པ་ནི་མ་ཡིན་ནོ་སྙམ་དུ་ངེས་པ་སྐྱེ་བར་འགྱུར་ཞིང་དེ་ཁོ་ན་ཉིད་ལ་རྣལ་འབྱོར་པ་བདེ་བླག་ཏུ་འཇུག་པར་འགྱུར་རོ། ། ནག་ཚོས། ངོ་བོ་ཉིད་ཀྱིས་གྲུབ་པ་ནི་ཡོད་པ་མ་ཡིན་པས་རྣལ་འབྱོར་བ་དེ་ཁོ་ན་ཉིད་ལ་བདེ་བླག་ཏུ་འཇུག་པར་ཡང་འགྱུར་རོ། །ཞེས་ཡང་སྒྲ་འོག་ཏུ་བཏོན་པ་བདེའོ༑ ༑ཡང་སྒྲས་ཀུན་རྫོབ་ཉམས་པར་མི་འགྱུར་བར་མ་ཟད་ཅེས་ （ ༡༢༤ན ） པའོ། །དེའི་ཕྱིར་མ་བརྟགས་པར་གྲགས་པའི་གྲུབ་ཚུལ་འདོད་པར་བྱའོ༑ ༑མཁས་པས་ཕྱོགས་འདི་ནི་ཀུན་རྫོབ་ཉམས་པའི་སྐྱོན་མེད་ཅིང༌། དོན་དམ་རྙེད་པའི་ཡོན་ཏན་དང་བཅས་པའོ། །སྙམ་དུ་བསམ་ཏེ་གདོན་མི་ཟ་བར་ཁས་བླང་བར་བྱའོ། །དེ་ཉིད་ཀྱི་གཏིང་དཔོག་ཅེས་མངོན་སུམ་དུ་རྟོགས་པ་ལ་བྱས་ན། མྱུར་བ་ཞེས་པ་མི་རིགས་ཏེ། མངོན་སུམ་མཐོང་བ་ལ་ཆེས་རིང་དུ་འཇུག་དགོས་པའི་ཕྱིར་རོ། །དང་པོར་བཏགས་དོན་བཙལ་ནས་མ་རྙེད་པའི་ཚེ་རྟོགས་ན་དེ་ཁོ་ན་ཉིད་ལ་བཞུགས་ཟིན་པས་ད་གདོད་བདེ་བླག་ཏུ་འཇུག་པར་འགྱུར་ཞེས་པ་མི་རིགས་པའི་ཕྱིར། དང་པོར་བཏགས་ཙམ་འཇོག་པའི་གོང་དུ་བཏགས་དོན་བཙལ་ནས་མ་རྙེད་པ་དང༌། བཏགས་ཙམ་དུ་རྟོགས་པའི་འོག་ཏུ་བཏགས་དོན་བཙལ་ནས་མ་རྙེད་པ་གཉིས་བཏགས་དོན་བཙལ་ནས་མ་རྙེད་པར་མཚུངས་ཀྱང༌། དེ་ལྟར་གོ་བས་རང་བཞིན་གྱིས་མེད་པར་འཛིན་པའི་བློ་གཉིས་ལ་ལྟ་བ་རྟོགས་མ་རྟོགས་ཀྱི་ཁྱད་པར་ཆེ་སྟེ། སྔ་མ་ནི་ཡིད་དཔྱོད་ཙམ་དང༌། ཕྱི་མ་ནི་ངེས་ཤེས་ཡིན་པའི་ཕྱིར། ཁྱད་པར་ནི་དགག་བྱ་ངོས་ཟིན་མ་ཟིན་གྱི་ཁྱད་པར་ཡིན་པའི་ཕྱིར་ཏེ། དཔེར་ན་གཞི་འགའ་ཞིག་ཏུ་བུམ་པ་མེད་པ་ལ་བུམ་པ་ངོ་ཤེས་དང་མི་ཤེས་པ་གཉིས་ཀྱིས་བུམ་པ་མེད་པར་འཛིན་པའི་བློ་གཉིས་ཀྱི་ཁྱད་པར་བཞིན་ནོ།

།གཉིས་པ་ལ་གཉིས། དོགས་པ་དགོད་པ་དང༌། དེ་དགག་པའོ། །དང་པོ་ནི༑ ཁོ་ན་རེ། ཤིང་རྟ་རང་བཞིན་མེད་དུ་ཆུག དེའི་ཡན་ལག་ཚོགས་པ་ཙམ་ཞིག་མངོན་སུམ་གྱིས་དམིགས་པས་དེ་རང་བཞིན་གྱིས་གྲུབ་བོ་སྙམ་ན། གཉིས་པ་ལ་གཉིས༑ ཡན་ལག་རང་བཞིན་གྱིས་མེད་པའི་སྒྲུབ་བྱེད་དགོད་པ་དང༌། ཁྱབ་པ་དཔེ་དང་སྦྱར་ཏེ་སྒྲུབ་པའོ། །དང་པོ་ལ་གཉིས། མཚམས་སྦྱར་ཏེ་རྩ་བ་བཤད་པ་དང༌༑ དེ་ལ་དོགས་པ་སྤངས་ཏེ་འགྲེལ་པ་བཤད་པའོ། །དང་པོ་ནི། ཤིང་རྟ་ཆོས་ཅན༑ ཁྱོད་ཀྱི་ཡན་ལག་ཅན་རང་བཞིན་གྱིས་མེད་པར་ཐལ། ཡན་ལག་ཅན་གྱི་ཁྱོད་རང་བཞིན་གྱིས་མེད་པའི་ཕྱིར་ཏེ། སྣམ་བུ་ཚིགས་པའི་ཐལ་བ་ལས་སྣལ་མ་ཚོལ་ཤིག གཉིས་པ་ནི་ཁོ་ན་རེ། ཤིང་རྟ་ཞིག་ཀྱང་འཕང་ལོ་སོགས་ཡོད་པ་མ་ཡིན་ནམ། ཅིའི་ཕྱིར། ཡན་ལག་ཅན་མེད་ན་དེའི་ཡན་ལག་ཀྱང་མེད་ཅེས་ （ ༡༢༤བ ） ཅི་སྟེ་བརྗོད་ཅེ་ན། རྟོགས་པ་པོའི་འཕང་ལོ་སོགས་ཤིང་རྟ་དང་འབྲེལ་བར་རིགས་པ་ཁོ་ནས་འདི་ནི་ཤིང་རྟའི་འཕང་ལོ་ཡིན་ནོ་སྙམ་དུ་རྟོགས་ཀྱི། མེས་པོའི་ཤུལ་བཞག་ལས། ཀུན་མཁྱེན་བློ་གྲོས་རིན་ཆེན་སེང་གེའི་གསུང༌། རྣམ་བཤད་དགོངས་པ་རབ་གསལ་གྱི་དེ་ཉིད་གསལ་བྱེད། -PAGE 372--PAGE 259-