རིག་བཀག་པ་ལ་ལུང་འགལ་མེད་ཚུལ་དང༌། རྣམ་རིག་གི་ཚུལ་ལ་ལུང་རིགས་ཀྱིས་གནོད་ཚུལ་བཤད་དེ་ལུང་འགལ་མེད་ཚུལ་ལོ། །དང་པོ་ལ་གཉིས། ལུང་དོན་ལ་དགག་སྒྲུབ་ཀྱི་ཚུལ་རྒྱས་པར་བཤད་པ་དང༌༑ དེས་ན་ལུང་དང་འགལ་བའི་ཉེས་པ་མེད་པའོ། །དང་པོ་ལ་གཉིས། རང་གཞན་གྱི་ལུང་དོན་འཆད་ཚུལ་ལ་དགག་སྒྲུབ་ཀྱི་ཁྱད་པར་ཕྱེ་སྟེ་བཤད་པ་དང༌། རང་ལུགས་ཀྱི་ལུང་དོན་འཆད་ཚུལ་འཐད་པར་བསྟན་པའོ། །དང་པོ་ལ་གཉིས། རང་གི་ལུང་དོན་འཆད་ཚུལ་བསྟན་པ་དང༌། 

གཞན་གྱི་ལུང་དོན་འཆད་ཚུལ་དགག་པའོ། །དང་པོ་ལ་གཉིས། བདག་སེམས་བྱེད་པོ་ཡིན་མིན་གྱི་ཁྱད་པར་ལུང་དོན་དུ་བསྟན་པ་དང༌། གཟུགས་སེམས་གཙོ་བོ་ཡིན་མིན་གྱི་ཁྱད་པར་ལུང་དོན་དུ་བསྟན་པའོ། །དང་པོ་ལ་གཉིས། ས་བཅུ་པ་ཉིད་ཀྱི་མདོ་ལ་བརྟེན་ནས་ལུང་དོན་དེ་ལྟར་བསྟན་པ་དང༌། ལངྐར་གཤེགས་པའི་མདོ་ལ་བརྟེན་ནས་ལུང་དོན་དེ་ལྟར་བསྟན་པའོ། །དང་པོ་ལ་གཉིས། རྩ་བ་དང༌། འགྲེལ་པའོ། །དང་པོ་ནི༑ ས་བཅུ་པའི་ལུང་དེ་ཆོས་ཅན། ཁྱོད་ཀྱིས་རྣམ་པར་རིག་པ་ཙམ་དུ་རྟོགས་པར་བསྟན་པའི་སྒོ་ནས་རྣམ་རིག་ཙམ་བཀག་པ་ལ་ལུང་དང་འགལ་བའི་སྐྱོན་མེད་པར་ཐལ། ཁྱོད་ཀྱིས་ལོ་ག་པ་བས་བདག་སྲིད་རྒྱུ་མིན་ཞིང་བདེན་འཛིན་སྲིད་རྒྱུར་རྟོགས་པར་བསྟན་གྱི་དེ་ལྟར་མ་བསྟན་པའི་ཕྱིར། གཉིས་པ་ལ་གཉིས། མདོ་དངོས་དང༌། གཞུང་གི་ཚིག་དོན་བཤད་པའོ། །དང་པོ་ནི། གང་གི་ནས་འགྱུར་རོ་སྙམ་མོ་ཞེས་པའི་བར་ནི་ས་བཅུ་བའི་མདོའི་དོན་བཤད་པ་ཡིན་ལ། དེ་འདི་སྙམ་ནས་དག་གོའི་བར་ནི་མདོ་དངོས་སོ། །ལུང་འདིའི་དོན་ནི་ལོ་ག་པ་བས་ཤེས་རབ་དང་སྙིང་རྗེ་སྒོམ་ཚུལ་གཉིས་ཀྱི་དང་པོ་ལ་མཉམ་ཉིད་བཅུའི་སྒོ་ནས་འཇུག་ཚུལ་བཤད་ནས་ཕྱི་མ་ནི་སེམས་ཅན་གྱི་འབྱུང་འཇིག་ལ་ལྟ་བ་སྟེ་རྟེན་འབྲེལ་ལུགས་འབྱུང་ལུགས་ལྡོག་ལ་རྟོག་པའོ། །དེའང་སེམས་ཅན་གྱི་ཕུང་པོ་འདི་འབྱུང་བ་ན་བྱེད་པ་པོའི་བདག་མེད་ཀྱི་བདག་ཏུ་ཞེན་པའི་སེམས་ཀྱིས་བྱས་སོ༑ ༑དེས་ན་ཐམས་ཅད་སེམས་ཀྱིས་བྱས་ཞེས་སྟོན་པའོ། །སློབ་དཔོན་དབྱིག་གཉེན་གྱིས་མདོ་འདི་ལ་སྒྲུབ་པ་དང་བརྒལ་བའི་ལན་དང་མཚན་ཉིད་རྣམ་ （ ༧༦བ ） པར་གཞག་པ་དང༌། དོན་དམ་པའི་བདེན་པ་རྣམ་པར་གཞག་པ་དང༌། ཀུན་རྫོབ་ཀྱི་བདེན་པ་རྣམ་པར་གཞག་པ་དང་གསུམ་དུ་བསྡུས་ནས། འཇིག་རྟེན་དུ་འདོགས་པ་འདི་ཐམས་ཅད་བདག་ཏུ་ཞེན་པ་ལས་བྱུང་ཞེས་པའི་མདོས་བདག་མེད་པར་བསྒྲུབས་ཏེ། བདག་དོན་དམ་པར་ཡོད་ན་དེར་ཞེན་པ་འཕགས་པའི་ཡེ་ཤེས་སུ་འགྱུར་བས་དེས་སྲིད་པའི་རྩ་བ་གཅོད་ཀྱི་མི་སྐྱེད་དོ།

།འོ་ན་དེར་ཞེན་པ་སྐྱེ་བ་འགལ་སྙམ་པའི་བརྒལ་བའི་ལན་དུ་བྱིས་པའི་བློ་ཅན་རྣམས་དེར་ཞེན་ནོ། ། དེ་ལྟར་ཞེན་པ་ལས་གསུམ་བསགས་ཏེ་ཡན་ལག་རྣམས་བྱུང་ཚུལ་བཤད་ནས་དེ་ལྟར་ན་སྡུག་བསྔལ་གྱི་ཕུང་པོ་བདག་མེད་པ་འབའ་ཞིག་པ་འདི་འགྲུབ་པར་འགྱུར་རོ་གསུངས་ནས་ཡན་ལག་སོ་སོའི་ངོ་བོ་ངོས་བཟུང་ངོ༌། །འབྱུང་བའི་ཚུལ་དང་ངོ་བོ་ངོས་འཛིན་གྱི་སྒོ་ནས་མཚན་ཉིད་རྣམ་པར་གཞག་པ་བཤད་ནས། མདོ་འགྲེལ་དུ་དོན་དམ་པའི་བདེན་པ་རྣམ་པར་གཞག་པས་ཇི་ལྟ་བུ་ཞེ་ན་ཇི་ལྟར་དེ་ཡོངས་སུ་ཤེས་པས་གྲོལ་བར་འགྱུར་བ་དེ་ཡོངས་སུ་བརྟགས་པར་བྱ་སྟེ། གང་གི་ཕྱིར་དེ་འདི་སྙམ་དུ་སེམས་ཏེ། འདི་ལྟར་ཁམས་གསུམ་པ་འདི་ནི་སེམས་ཙམ་སྟེ་ཞེས་གསུངས་ཏེ་ཞེས་འབྱུང་ངོ༌། །དོན་ནི། གོང་དུ་སྲིད་པར་བཅིང་ཚུལ་དེ་བཤད་ནས༑ གང་གི་དེ་གྲོལ་བར་འགྱུར་ཞེ་ན། གང་ལ་དམིགས་པས་གྲོལ་བའི་དམིགས་པ་དོན་དམ་པའི་བདེན་པ་ནི་ཐམས་ཅད་སེམས་ཙམ་ཡིན་ནོ་ཞེས་པའོ།། མདོ་འགྲེལ་དུ་ཀུན་རྫོབ་ཀྱི་བདེན་པ་རྣམ་པར་གཞག་པས་ཇི་ལྟ་བུ་ཞེ་ན། ཇི་ལྟར་ཡོངས་སུ་རྟོག་པས་དོན་དམ་པའི་བདེན་པ་ལ་འཇུག་པའོ། །དེའང་རྣམ་པར་ གཞག་ཏུ་ཡོངས་སུ་བརྟག་པར་རིག་པར་བྱ་སྟེ། འདིས་གང་ཀུན་ནས་ཉོན་མོངས་ཞེས་ཀུན་ནས་ཉོན་མོངས་པའི་གནས་ཡོངས་སུ་བརྟག་པ་དང༌། རྒྱུ་དང༌། ཉེས་དམིགས་དང༌། ཉེས་པ་སྤང་བ་དང༌། ཡིད་འབྱུང་མི་འབྱུང་གི་རྒྱུ་དང༌། ཟ་བ་པོ་ཡོངས་སུ་བརྟག་པའོ། །དང་པོ་ནི། སྲིད་པའི་ཡན་ལག་རྣམས་བདག་དང་བྲལ་བའི་སེམས་ཙམ་ལ་བརྟེན་པས་སེམས་གཅིག་ལ་བརྟེན་པའི་ཕྱིར་ཏེ། དེ་བཞིན་གཤེགས་པས་བཀའ་བསྩལ་པ་དེ་དག་སེམས་གཅིག་ལ་བརྟེན་པ་དག་གོ །ཞེས་སོ༑ ༑དེས་ནི་བདག་ （ ༧༧ན ） ཏུ་ཞེན་པའི་སེམས་དེ་ལ་བརྟེན་ནས་འབྱུང་ལ་དེ་དག་གི་རྒྱུ་དང་ཉེས་པ་སོགས་འདིའོ་ཞེས་ཡིད་འབྱུང་བར་བྱས་ཏེ་དོན་དམ་པའི་བདེན་པ་ལ་འཇུག་ཅེས་པ་སྟེ་ལུགས་ལས་འབྱུང་ཚུལ་དང༌། དེ་ལས་ལྡོག་པའི་དམིགས་པ་དང་དམིགས་པ་དེ་འཇུག་པའི་རྒྱུ་རྣམས་གསུངས་སོ།

།ཡང་མདོ་འགྲེལ་དུ། མདོ་དེའི་བཤད་པའི་རྣམ་གྲངས་གཉིས་པ་ཞིག་མཛད་པ་ནི། སྡུག་བསྔལ་གྱི་ཕུང་པོ་སེམས་ལ་བརྟེན་པའི་སྟེང་ནས་བཤད་ཚུལ་གཉིས་མཛད་དེ། ཞིབ་པར་ཟུར་དུ་བཤད་ཟིན་ཏོ། །གཉིས་པ་ཚིག་དོན་བཤད་པ་ནི་གཞན་ནིའོ། །ནག་ཚོས། བྱང་ཆུབ་ཉིད་ལ་ངེས་པར་སེམས་པ་འདི་ལ་ཡོད་པས་བྱང་ཆུབ་སེམས་དཔའམ། བྱང་ཆུབ་ཏུ་ངེས་པའི་གང་ཟག་ནི་བྱང་ཆུབ་སེམས་དཔའ་སྟེ་ཞེས་པ་བདེ་བས་ཐེག་ཆེན་གྱི་བྱང་ཆུབ་ལ་སེམས་པའམ། བྱང་ཆུབ་ཉིད་ལ་སེམས་པའམ། བྱང་ཆུབ་ཏུ་ངེས་པའི་སེམས་ཅན་ཡིན་པས་བྱང་ཆུབ་སེམས་དཔའ་ཞེས་གསུམ་སྦྱར་རོ། །འགྱུར་འདི་ལྟར་ན་ཕྱི་མ་གཉིས་འོང་བར་མངོན་ནོ། །འདིས་ནི་སེམས་ཙམ་སྟེ་ཞེས་པའི་ལུང་དོན་མདོ་དེ་ཉིད་ཀྱིས་ཕྱིའི་རྒྱུན་ལ་བརྟགས་པའི་ཚེ་བྱེད་པོའི་བདག་འགོག་གི་ཕྱི་དོན་མི་འགོག་པར་གསལ་བར་ཤེས་ཞེས་པའོ། །གཉིས་པ་ལང་གཤེགས་ཀྱི་མདོ་ལ་བརྟེན་ནས་ལུང་དོན་དེ་ལྟར་བསྟན་པ་ལ་གཉིས༌། མཚམས་སྦྱར་བ་དང༌༑ དོན་བཤད་པའོ། །འདི་ལ་གཉིས། ས་བཅུ་པའི་ལུང་དོན་གསལ་བྱེད་དུ་བཀོད་པའི་མདོ་འགོད་པ་དང༌། མདོ་དེས་ལུང་དོན་ཇི་ལྟར་གསལ་བར་བྱས་པའི་ཚུལ་ལོ། །དང་པོ་ལ་གཉིས། རྩ་བ་དང་འགྲེལ་པའོ། །དང་པོ་ནི། ས་བཅུ་པའི་མདོ་དེའི་དོན་བཤད་ཟིན་པ་དེ་དེ་ལྟ་ཡིན་པ་དེའི་ཕྱིར་ཁམས་གསུམ་པོ་འདི་ནི་སེམས་ཙམ་སྟེ་ཞེས་པའི་ལུང་དོན་ལ་དེད་པའི་བློ་ལྡན་གྱི་བློ་གྲོས་ནི་ལུང་དོན་དེ་ལ་འཕེལ་བ་སྟེ། མཆེད་ནས་རྟོགས་པར་བྱ་བའི་ཕྱིར་ཀུན་མཁྱེན་གྱིས་ལངྐར་གཤེགས་པའི་མདོར་མུ་སྟེགས་ཀྱི་བདག་སོགས་བྱེད་པ་པོར་འཛིན་པའི་ལྟ་ངན་གྱི་རི་མཐོན་པོ་འཇོམས་བྱེད་ཀྱི་ངག་གི་རང་བཞིན་གྱི་རྡོ་རྗེ་འདི་ནི་མདོ་དེའི་དགོངས་པ་གསལ་བར་བྱ་བའི་ཕྱིར་དུ་གསུངས་ཞེས་སོ། །ཡང་ན་མདོ་འདི་ལོ་ག་པ་བས་སེམས་ཅན་ལ་སྙིང་རྗེ་ཆེན་པོ་ལ་ （ ༧༧བ ） ལྟ་ཚུལ་གྱི་མདོ་ཡིན་པས། བློ་ལྡན་ལོ་ག་པ་ལ་གནས་པའི་བྱང་སེམས་ཀྱི་སྙིང་རྗེ་ཆེན་པོའི་བློ་ནི་འཕེལ་བར་བྱ་བའི་ཕྱིར་རྟེན་འབྲེལ་ལ་རྟོག་ཚུལ་གྱི་མདོ་འདིའི་དགོངས་པ་དེད་ཕྱིར་དུ།

ལང་གཤེགས་སུ་མུ་སྟེགས་ཀྱི་ལྟ་ངན་འཇོམས་བྱེད་ཀྱི་ངག་འདི་གསུངས། ཞེས་སོ། ། དོན་ནི་གང་ཟག་གི་རྒྱུན་དང་ཕུང་པོ་དང༌། ཞེས་སོགས་ཀྱི་མདོ་འདི་ཆོས་ཅན། ཁྱོད་གསུངས་པ་ལ་དགོས་པ་ཡོད་དེ། ཁམས་གསུམ་པོ་འདི་ནི་སེམས་ཙམ་ཞེས་པའི་ལུང་དོན་གསལ་བའི་ཕྱིར་དུ་ཁྱོད་གསུངས་པའི་ཕྱིར། གཉིས་པ་ནི། གང་ཟག་རྒྱུན་དང་ཕུང་པོ་དང༌། །རྐྱེན་དང་རི་རབ་དེ་བཞིན་ཏེ། །གཙོ་བོ་དབང་ཕྱུག་བྱེད་པོར་འདོད། །སེམས་ཙམ་ཉིད་དུ་ང་སྨྲའོ། །ཞེས་པ་བདེའོ། །ནག་ཚོས་རྩ་བར༑ ཐམས་ཅད་མཁྱེན་པའི་མུ་སྟེགས་མཐོན་པོ་ནས། འཕགས་པ་ལངྐར་གཤེགས་པའི་མདོ་ཉིད་དུ། རྡོ་རྗེའི་ཚིག་གི་རང་བཞིན་འདི་ཉིད་གསུངས། །ཞེས་ཐམས་ཅད་མཁྱེན་པའི་མུ་སྟེགས་ཞེས་སྦྱར་བ་ནི་མུ་ནི་མཐའ་ལ་ཟེར་བ་ཡིན་ཡང༌༑ རྡོ་རྗེ་ཞེས་པའི་ཚིག་དང་སྦྱར་ན། འགྱུར་གསར་བདེའོ། །དགོངས་པ་དེད་ཕྱིར་དུ་ཞེས་འགྱུར་རྙིང་དུ་མི་འབྱུང་ཞིང༌། ལང་གཤེགས་སུ་བཤད་པ་དང་མཐུན་པས་དྲངས་པ་ཡིན་གྱི། རྒྱལ་བས་ས་བཅུ་པའི་ལུང་དེའི་དོན་གསལ་བར་བྱ་བའི་ཕྱིར་ལང་གཤེགས་སུ་དེ་ལྟར་གསུངས་པ་མིན་ནམ་དེད་པར་བྱའོ། །གཉིས་པ་ལ་གསུམ། མཚམས་སྦྱར། རྩ་བ་དང༌། འགྲེལ་པའོ། །གཉིས་པ་ནི། ཆོས་ཅན། ཁྱོད་ཀྱིས་ས་བཅུ་པའི་ལུང་དེའི་དོན་གསལ་བར་བསྟན་ཏེ། ཁྱོད་ཀྱིས་བདག་རྟག་པ་སྲིད་རྒྱུ་མིན་ཞིང༌། བདག་འཛིན་སྲིད་རྒྱུར་གསལ་བར་བསྟན་པའི་ཕྱིར། ཞེས་སམ། རྒྱལ་བ་ཆོས་ཅན། ཁྱོད་ཀྱིས་སྲིད་པའི་མི་མཐུན་པའི་རྒྱུ་བཀག་ནས་མཐུན་པའི་རྒྱུ་བསྟན་པ་ཡིན་ཏེ། བདག་རྟག་སོགས་སྲིད་པའི་རྒྱུ་ཡིན་པ་བཀག་ནས་བདག་འཛིན་སྲིད་རྒྱུར་གསུངས་པའི་ཕྱིར། ས་བཅུ་པར་ནི་བདག་བྱེད་པོ་ཡིན་པ་བཀག་གི གཞན་མ་བཀག་གོ །གཉིས་པ་ནི། མུ་སྟེགས་ཞེས་པ་ཕལ་ཆེ་བའི་དབང་དུ་བྱས་པའམ། ཡང་ན་ཐམས་ཅད་ལ་ཁྱབ་པར་བྱེད་པའི་ཚིག་སྟེ། རང་ （ ༧༨ན ） སྡེ་གང་ཟག་དང་ཕུང་པོ་རྫས་ཡོད་བྱེད་པ་པོར་སྨྲ་བ་དེ་དག་ཀྱང་སངས་རྒྱས་ཀྱི་བསྟན་པ་ལས་ཕྱི་རོལ་ཏུ་གྱུར་པའི་ཕྱིར་ཕྱི་རོལ་པ་ཞེས་བྱའོ།

།རིན་ཆེན་ཕྲེང་བར་ཡང༌། ཡོད་མེད་ཀྱི་མཐའ་གཉིས་ལས་འདས་པའི་དབུ་མའི་ལམ་སྟོན་པ་ནི་སངས་རྒྱས་ཀྱི་བསྟན་པ་ཡིན་གྱི་དེ་ལས་གཞན་དུ་སྟོན་པ་ནི་སངས་རྒྱས་ཀྱི་བསྟན་པ་ལས་གཞན་ཡིན་ཞེས་པའོ། ཁུང་པ་ཞེས་པ་ལ་རིན་ཆེན་ཕྲེང་བའི་འགྲེལ་པར། སྒོ་རིས་སུ་བཅད་པ་ཞེས་གསུངས་པས་མཐའ་བྲལ་སྟོན་པའི་རིས་བཅད་འདི་སངས་རྒྱས་ཀྱི་བསྟན་པ་འདི་ཡིན་ཞེས་པའི་དོན་ནོ།། ནག་ཚོས་དེ་ལྟར་ན་ད་ལྟར་དགེ་སློང་གོས་དཀར་ཅན་ལ་སོགས་པ་ཕུང་པོ་ལ་སོགས་པ་ཞེས་འབྱུང་ཞིང༌། འགྲེལ་བཤད་ཀྱི་འགྱུར་ལས་དགེ་སློང་སྐྱ་སེང་ཞེས་པ་དང་མཐུན་ཞིང༌། འགའ་ཞིག་ཏུ་སྤོང་བ་བ་ཞེས་ཀྱང་འབྱུང་ལ། སྤོང་བ་ཞེས་པ་ཡུལ་སྐད་ངན་པ་ཤོར་བར་ངེས་སོ། །མདོར་ན་ངན་རྟོག་དུས་གསུམ་ཆར་དུ་བྱུང་ཞེས་པའོ། །གཉིས་པ་གཟུགས་སེམས་གཙོ་བོ་ཡིན་མིན་གྱི་ཁྱད་པར་ལུང་དོན་དུ་བསྟན་པ་ལ་གསུམ། མཚམས་སྦྱར་བ་དང༌། རྩ་བ་དང༌། འགྲེལ་པའོ༑ ༑གཉིས་པ་ནི། ཁམས་གསུམ་པོ་འདི་ནི་སེམས་ཙམ་སྟེ་ཞེས་པའི་ལུང་དེ་ཆོས་ཅན། ཁྱོད་ཀྱིས་རྣམ་རིག་ཙམ་དུ་བསྟན་པའི་སྒོ་ནས་རྣམ་རིག་ཙམ་བཀག་པ་ལ་ལུང་འགལ་གྱི་སྐྱོན་མེད་པར་ཐལ། ཁྱོད་ཀྱིས་གཟུགས་སེམས་སྲིད་པའི་རྒྱུའི་གཙོ་བོ་ཡིན་མིན་གྱི་ཁྱད་པར་བསྟན་གྱི་རྣམ་རིག་ཙམ་མ་བསྟན་པའི་ཕྱིར། གསུམ་པ་ནི། ནག་ཚོས། ཇི་ལྟར་སངས་རྒྱས་དེ་ཉིད་རྟོགས་ལ་བརྗོད་པ་ལྟར། ཞེས་འབྱུང་ངོ༌། །ཚིག་སྔ་མ་མི་མངོན་པར་བྱས་ཞེས་པའི་དོན། སྤྱིར་བུདྡྷ་ཞེས་པ་སངས་རྒྱས་པ་དང་རྟོགས་པ་ལ་འཇུག་པ་ལས་ཐེག་ཆེན་དགྲ་བཅོམ་ལ་སྦྱོར་བའི་ཚེ༑ དེ་ཁོ་ན་ཉིད་རྟོགས་པ་ཞེས་སྦྱོར་རྒྱུ་ལ་དེ་ཉིད་ཅེས་པའི་ཚིག་སྔ་མ་མི་མངོན་པར་བྱས་ནས་སངས་རྒྱས་སྟོན་པ་ན་རྟོགས་པ་ལ་སྦྱར་བ་བཞིན་ཞེས་སྦྱར་རོ། ། ནག་ཚོའི། ཇི་ལྟར་སངས་རྒྱས་དེ་ཉིད་རྟོགས་ལ་བརྗོད་པ་ལྟར། །ཞེས་པ་ལ་སངས་རྒྱས་སྟོན་པ་ན་དེ་ཉིད་ཅེས་པའི་ཚིག་སྔ་མ་མི་མངོན་པར་བྱས་ནས་རྟོགས་པ་ལ་ཞེས་སྦྱར་ཞེས་པ་ཡིན་ནོ།

།འགྱུར་འདི་ལྟར་ན། ཇི་ལྟར་དེ་ཁོ་ན་ཉིད་ལ་བློ་རྒྱས་པའི་ཐེག་ （ ༧༨བ ） ཆེན་དགྲ་བཅོམ་སྟོན་པ་ན་རྒྱས་པ་ཞེས་དེ་ཁོ་ན་ཉིད་ཅེས་པའི་ཚིག་སྔ་མ་མི་མངོན་པར་བྱས་ནས་སྟོན་པ་ལྟར་ཞེས་སྦྱར་རོ། །ཐེག་ཆེན་དགྲ་བཅོམ་པ་ལ། སངས་རྒྱས་ཞེས་སྦྱར་བ་ནི་སངས་པ་དང་རྒྱས་པ་གཉིས་ཀ་བསྡུས་ནས་སྦྱར་ཏེ། དཔེར་ན་བྱང་སེམས་ཞེས་པ་བཞིན། སེམས་པ་དང་དཔའ་བོའི་དོན་གཉིས་ཀ་ཡོད་པས་གཉིས་ཀ་བསྡུས་ཏེ་བྱང་ཆུབ་སེམས་དཔའ་ཞེས་བཤད་ཅེས་ཝེན་ཚེག་ཏུ་འབྱུང་ངོ༌། །སངས་པ་དང་རྒྱས་པ་གཉིས་ཀ་བསྡུས་ཏེ་སངས་རྒྱས་ཞེས་སྦྱོར་ན་ཐེག་ཆེན་གྱི་དགྲ་བཅོམ་སྟོན་པ་ན་དེ་ཁོ་ན་ཉིད་ལ་མ་རིག་པ་སངས་ཤིང་བློ་རྒྱས་པས་དེ་ཉིད་སངས་རྒྱས་ཞེས་སྦྱོར་རྒྱུ་ལ་ཚིག་སྔ་མ་དེ་ཉིད་མི་མངོན་པར་བྱས་ནས་སངས་རྒྱས་ཞེས་བརྗོད་པ་ལྟར་ཞེས་པའོ། །སྐད་དོད་ཀྱི་སྟེང་ནས་སྦྱར་ན་ཐེག་ཆེན་དགྲ་བཅོམ་ལ་ཏཏྭ་བུདྡྷ་ཞེས་སྦྱོར་རྒྱུ་ལ་ཏཏྭ་ཞེས་པའི་ཚིག་མི་མངོན་པར་བྱས་ནས་བུདྡྷ་ཞེས་སྦྱར་བ་བཞིན་ཞེས་པའོ། །མི་མངོན་རྒྱུའི་ཚིག་སྔ་མ་འདི་སངས་པ་ལ་སྦྱོར་བ། བུདྡྷའི་སྒྲ་དོན་དུ་མ་ལ་འཇུག་ཚུལ་སྦྱར་བའི་ཚེ་མི་འགྲིག་གོ །མདོར་ན། དེ་ཉིད་ལ་རྒྱས་ཞེས་སྙད་པའམ། དེ་ཉིད་རྟོགས་ལ་ཞེས་སྙད་ཇི་བཞིན། །སེམས་ཙམ་ཞེས་པ་ལ་སེམས་ཙམ་གཙོ་བོར་གྱུར་པ་ལ་གཙོ་བོའི་ཚིག་མི་མངོན་པར་བྱས་ནས་སེམས་ཙམ་ཞེས་གསུངས་ཞེས་པའོ། ། གཉིས་པ་གཞན་གྱི་ལུང་དོན་འཆད་ཚུལ་དགག་པ་ལ་གསུམ་ལས། གཉིས་པ་ན། ས་བཅུ་པར་རྣམ་པར་ཤེས་པ་རྟེན་འབྱུང་དང་ངོ་བོ་ཉིད་མེད་པར་གསུངས་པ་མི་འཐད་པར་ཐལ། ས་བཅུ་པའི་ལུང་གིས་གཉིས་སྟོང་གི་རྣམ་ཤེས་བདེན་གྲུབ་ཏུ་བསྟན་པ་ལྟར་གྲུབ་པའི་ཕྱིར། ངོ་བོ་ཉིད་མེད་པར་ནི། མདོ་དེར། ངོ་བོ་ཉིད་མེད་པ་དང་མ་སྐྱེས་པ་མ་འགག་པར་སོ་སོར་རྟོག་པ་ན་ཞེས་གསུངས་པའོ། །གསུམ་པ་ལ་གཉིས་ས་བཅུ་པའི་མདོ་དོན་བཤད་པ་དང༌། དེས་ན་རྣམ་རིག་ཙམ་ལུང་དོན་མིན་པའོ།

།དང་པོ་ལ་གཉིས། ལུང་དོན་དང༌། ལུང་འོང་བའོ༑ ༑དང་པོ་ནི། ས་བཅུ་པར་རྣམ་པར་ཤེས་པ་མ་རིག་པ་དང༌། འདུ་བྱེད་ཀྱི་རྒྱུ་ཅན་གསུངས་ཀྱི་རང་ལུགས་ལ་རང་གི་མཚན་ཉིད་ཀྱིས་གྲུབ་པར་ནི་གསུངས་པ་མ་ཡིན་ནོ། །གལ་ཏེ་རྣམ་པར་ཤེས་པ་རང་གི་བདག་ཉིད་ཀྱིས་གྲུབ་པར་གྱུར་ན་ནི༑ （ ༧༩ན ） དེ་མ་རིག་པའམ་འདུ་བྱེད་ལ་ལྟོས་པར་མི་འགྱུར་བ་ཞིག་ན་ལྟོས་པ་ཡང་ཡིན་ནོ། །ལྟོས་པ་དེའི་ཕྱིར་རང་བཞིན་གྱིས་ཡོད་པ་མ་ཡིན་པ་ཁོ་ན་སྟེ། སྐྲ་ཤད་འཛག་སྣང་ལྟར་ཕྱིན་ཅི་ལོག་པའི་རྒྱུ་ཡོད་ན་ཡོད་པའི་ཕྱིར་དང་མེད་ན་མེད་པའི་ཕྱིར་རོ། །ཞེས་ཏེ། རྣམ་ཤེས་ཆོས་ཅན། རང་བཞིན་གྱིས་མ་གྲུབ་སྟེ། ཕྱིན་ཅི་ལོག་གི་རྒྱུ་ལས་སྐྱེས་པའི་ཕྱིར་ཞེས་སམ། རྒྱུ་རྫུན་པས་སྐྱེད་པའི་ཕྱིར་ཞེས་པའོ།། གཉིས་པ་ལ་གཉིས། ཕྱིན་ཅི་ལོག་གི་རྐྱེན་ཡོད་མེད་ཀྱི་རྗེས་སུ་འགྲོ་ལྡོག་བྱེད་པར་སྟོན་པའི་ལུང་དང༌། དེ་འགོག་པའི་གཉེན་པོ་སྟོན་པའི་ལུང་ངོ༌། །དང་པོ་ལ་གཉིས༑ ཕྱིན་ཅི་ལོག་གི་རྐྱེན་ཡོད་ན་འབྱུང་བའི་ལུང་དང༌། ཕྱིན་ཅི་ལོག་གི་རྐྱེན་མེད་ན་ལྡོག་པའི་ལུང་ངོ༌། །དང་པོ་ནི་ལུགས་འབྱུང་སྟོན་པ་སྟེ། ས་བཅུ་པར། ཇི་སྐད་བྱང་ཆུབ་སེམས་དཔའ་ལུགས་སུ་འབྱུང་བའི་རྣམ་པར་རྟེན་ཅིང་འབྲེལ་བར་འབྱུང་བ་ལ་རབ་ཏུ་རྟོག་གོ །ཞེས་པ་ནས། རྒྱུ་ཡང་བྱིན་པའོ་ཞེས་པའི་བར་དུ་གསུངས་པ་ལྟ་བུ་སྟེ། ཞེས་སོ། །དེ་ལྟ་བུ་ལ་སོགས་པས་རྣམ་པར་ཤེས་པ་མ་རིག་པ་དང་འདུ་བྱེད་ཀྱི་རྒྱུ་ཅན་དུ་བསྟན་ཏེ། ལྟོས་གྲུབ་ཏུ་བསྟན་ཏོ། །གཉིས་པ་ནི། ལུགས་ལྡོག་སྟོན་པ་སྟེ་དེ་ལྟར་ཕྱིན་ཅི་ལོག་གི་རྒྱུ་ཡོད་པས་དེའི་རྗེས་སུ་རྣམ་པར་ཤེས་པ་ཡོད་པར་གསལ་བ་བྱས་མོད་ཀྱི། ཕྱིན་ཅི་ལོག་གི་རྒྱུ་མེད་པས་རྣམ་ཤེས་དེ་མེད་པ་ཇི་ལྟར་གསུངས་ཞེ་ན། མདོ་དེར། མ་རིག་པ་འགག་པས་ཞེས་པ་ནས། རྟོན་པ་མེད་པའོ། །ཞེས་རྒྱས་པར་གསུངས་ནས་ཞེས་སོ། །གཉིས་པ་ལ་གཉིས། རྣམ་པར་སུན་འབྱིན་པའི་གཉེན་པོ་སྒོམ་ཚུལ་དང༌།

སྤོང་བའི་གཉེན་པོ་སྒོམ་ཚུལ་ལོ། །དོན་ཚན་འདི་གཉིས་ནི་སློབ་དཔོན་དབྱིག་གཉེན་གྱིས་མདོ་འགྲེལ་དུ་གསུངས་སོ། །དང་པོ་ནི་དེ་འདི་སྙམ་དུ་སེམས་ཏེ་ཞེས་སོགས་ཏེ། སྡུག་བསྔལ་གྱིུ་ཕུང་པོ་འདི་འབྱུང་ཚུལ་དང་ལྡོག་ཚུལ་གྱི་སྐྱོན་ཡོན་ཤེས་པར་བྱས་ཏེ། སྲིད་ཞི་གཉིས་ལ་མི་གནས་པར་བྱའོ་སྙམ་དུ་སེམས་བསྐྱེད་པའོ༑ ༑ཀྱེ་ཞེས་པ་ནས། སོ་སོར་རྟོག་པ་ན་སྙིང་རྗེ་ཆེན་པོ་མངོན་པར་སྒྲུབ་པ་དང་ཞེས་སོགས་ཏེ། དེ་དག་གིས་ནི་གང་ཤེས་པས་གྲོལ་བར་འགྱུར་བའི་ལམ་གྱི་དམིགས་པ་བསྟན་ཏོ། །གཉིས་པ་དེས་ན་རྣམ་རིག་ཙམ་ལུང་དོན་མ་ཡིན་པ་ནི། （ ༧༩བ ） དེའི་ཕྱིར་རྣམ་ཤེས་ལྟོས་གྲུབ་དང་ངོ་བོ་ཉིད་མེད་པར་གསུངས་པ་དེ་ལྟར་ན་རྣམ་དེད་ཀྱི་སེམས་དང་བཅས་པ་སུ་ཞིག མདོ་དེ་ཉིད་ལས་གསུངས་པའི་ལུང་མཐོང་ནས་རྣམ་པར་ཤེས་པ་རྫས་ཏེ་བདེན་གྲུབ་ཏུ་རྟོག་པར་བྱེད་དེ། དེ་ལྟར་རྟོག་པ་དེ་ལྟར་ན་ནི་ལྟ་བ་ངན་པས་བྱས་པའི་སྐྱོན་གོང་དུ་བཤད་པའི་མངོན་མཐོ་ངེས་ལེགས་མི་སྲིད་པར་ཐལ་བ་འབྱུང་བར་འགྱུར་རོ། །ནག་ཚོས་ཡོངས་སུ་བརྟགས་པར་གྱུར་ན་ནི་ལྟ་བས་བྱས་པའི་སྐྱོན་འབྱུང་བར་འགྱུར་རོ། །ཞེས་པ་བདེའོ༑ ༑དེའི་ཕྱིར་མདོ་དེར་སེམས་ཙམ་དུ་གསུངས་པ་ནི་སེམས་ཙམ་ཞིག་གཙོ་བོར་བསྟན་གྱི་ཕྱི་རོལ་གྱི་གཟུགས་བཀག་པར་སྟོན་པ་མ་ཡིན་ནོ། །གཉིས་པ་རང་ལུགས་ཀྱི་ལུང་དོན་འཆད་ཚུལ་འཐད་པར་སྒྲུབ་པ་ལ་གཉིས༑ མཚམས་སྦྱར་བ་དང༌། དོན་བཤད་པའོ། །འདི་ལ་གཉིས། སྤྱིར་སེམས་བྱེད་པ་པོ་ཡིན་པར་སྒྲུབ་པ་དང༌། ཁྱད་པར་སེམས་གཙོ་བོ་ཡིན་པར་སྒྲུབ་པའོ།

། དང་པོ་ལ་གཉིས། སྒྲུབ་བྱེད་དགོད་པ་དང༌། ཁྱབ་པ་སྒྲུབ་པའོ། །དང་པོ་ནི་མ་དག་པའི་སྣོད་བཅུད་ཀྱི་འཇིག་རྟེན་ཆོས་ཅན། རང་རྒྱུ་སེམས་ལས་སྐྱེས་ཏེ། རང་རྒྱུ་ཐུན་མོང་དང་ཐུན་མོང་མ་ཡིན་པའི་ལས་ལས་སྐྱེས་པའི་ཕྱིར། གཉིས་པ་ནི། རང་རྒྱུ་ལས་ལས་སྐྱེ་ན། རང་རྒྱུ་སེམས་ལས་སྐྱེ་བས་ཁྱབ་སྟེ། བདེན་པར་ཞེན་པའི་སེམས་ཀྱིས་ལས་དངོས་སུ་སྐྱེད་པའི་ཕྱིར་དང༌། སེམས་དང་སེམས་པ་མཚུངས་ལྡན་ཡིན་པའི་ཕྱིར། གཉིས་པ་འགྲེལ་པ་ལ་གཉིས། ལས་ཀྱིས་སྐྱེད་པར་བསྟན་པ་དང༌། དེས་ན་སེམས་ཀྱིས་བྱས་པ་གྲུབ་པའོ། །དང་པོ་ནི། བཅུད་ཀྱི་འཇིག་རྟེན་ཐུན་མོང་མ་ཡིན་པའི་ལས་ལས་གྲུབ་ཅིང༌། སྣོད་ཀྱི་འཇིག་རྟེན་རླུང་གི་དཀྱིལ་འཁོར་ནས་འོག་མིན་གྱི་ཁང་པའི་བར་སེམས་ཅན་དེ་དག་གི་ཐུན་མོང་གི་ལས་ལས་གྲུབ་ཅིང༌། བྱེ་བྲག་རྨ་བྱ་དང་པདྨ་སོགས་ཀྱང་དེ་བཞིན་ནོ། ། ཤེས་བྱེད་ནི། སེམས་ཅན་ལས་ཀྱི་ཞེས་སོགས་སོ། །གཉིས་པ་ནི། གང་གི་ཕྱིར་དེ་ལྟར་ན་འགྲོ་བ་མ་ལུས་པ་ལས་ལས་སྐྱེས་ཤིང་ལས་ཀྱང་སེམས་ལ་བརྟེན་པ་ཡིན་ཏེ༑ བྱེད་པ་པོའི་བདག་མེད་པ་ལ་བདག་ཏུ་མངོན་པར་ཞེན་པའི་སེམས་དང་བཅས་པ་ཁོ་ནས་ལས་གསོག་པའི་ཕྱིར་དང༌། སེམས་མེད་ན་ལས་ཀྱང་མེད་པའི་ཕྱིར་ཏེ། （ ༨༠ན ） སེམས་པའི་ལས་ཀྱང་སེམས་དང་མཚུངས་ལྡན་ཡིན་པའི་ཕྱིར་ མེས་པོའི་ཤུལ་བཞག་ལས། ཀུན་མཁྱེན་བློ་གྲོས་རིན་ཆེན་སེང་གེའི་གསུང་ཆོས་སྐོར། རྣམ་བཤད་དགོངས་པ་རབ་གསལ་གྱི་དེ་ཉིད་གསལ་བྱེད་བཞུགས་སོ། ། -PAGE 250--PAGE 249-