༄༅། །དབུ་མ་རྩ་བ་ཤེས་རབ་ཀྱི་དོན་བསྡུས་ བཞུགས་སོ། །

（༡བ）༄༅། །རྗེ་བཙུན་མགོན་པོ་འཇམ་པའི་དབྱངས་ཀྱི་ཞབས་ཀྱི་པད་མོ་ལ་གུས་པས་ཕྱག་འཚལ་ལོ། །སྤྲོས་ཀུན་ཞི་བ་དབུ་མའི་ལམ། །མཐའ་བྲལ་རྟེན་ཅིང་འབྲེལ་བར་འབྱུང༌། །ཟབ་མོའི་གཏམ་གྱིས་ཚིམ་མཛད་པ། །འདྲེན་པ་མཉམ་མེད་རྒྱལ་བ་དང༌། །ཟབ་ཡངས་མཁྱེན་པ་འཇམ་པའི་དབྱངས། །ཀླུ་སྒྲུབ་སྨྲ་བའི་ཉི་མ་དང༌། །ཟབ་མོའི་དོན་གཟིགས་ཟླ་བའི་ཞབས། །བློ་བཟང་མཁྱེན་པའི་གཏེར་ལ་འདུད། །ཀ༡ མཚན་གྱི་དོན་བཤད་པ། འདིར་གང་བཤད་པར་བྱ་བའི་ཆོས་ནི། དབུ་མ་རྩ་བ་ཤེས་རབ་ཡིན་ལ། དེ་འཆད་པ་ལ་གསུམ་སྟེ། མཚན་གྱི་དོན། གཞུང་གི་དོན། མཇུག་གི་དོན་ནོ། ། དང་པོ་ནི། རྒྱ་གར་ནས་ཞེས་བྱ་བའི་བར་རོ། །ཀ༢ གཞུང་གི་དོན་བཤད་པ། གཉིས་པ་ལ་གསུམ། །སྟོན་པ་ལ་རྟེན་འབྱུང་མཐའ་བྲལ་དུ་གསུངས་པའི་སྒོ་ནས་བསྟོད་པ། རབ་བྱེད་ཀྱི་གཞུང་སོ་སོའི་དོན་བཤད་པ། དེ་ལྟར་སྟོན་པའི་བཀའ་དྲིན་རྗེས་སུ་དྲན་པའི་ཕྱག་གོ །དང་པོ་ནི། ཕྱག་འཚལ་ལོ་ཞེས་དྲང་ངོ༌། ། གང་ལ་ན། གང་གིས་བསྟན་པ་པོའི་རྫོགས་པའི་སངས་རྒྱས་དེ་ལའོ། །གང་བསྟན་ན། རྟེན་ཅིང་འབྲེལ་བར་འབྱུང་བའོ། །ཇི་ལྟར་བསྟན་ན། སྐད་ཅིག་མར་འཇིག་པའི་འགག་པ་དང༌། རང་དངོས་པོར་རེད་པའི་སྐྱེ་བ་དང༌། སྔ་མ་རྒྱུན་ཆད་པ་དང༌། དུས་ཀུན་ཏུ་གནས་པའི་རྟག་པ་དང༌། ཐག་རིང་བ་ནས་ཉེ་བར་འོང་བ་དང༌༑ ཉེ་བ་ནས་རིང་བར་འགྲོ་བ་དང༌། དོན་སོ་སོ་བའི་ཐ་དད་པ་དང༌། དོན་སོ་སོ་མ་ཡིན་པའི་གཅིག་པ་རྣམས་རང་བཞིན་གྱིས་མ་གྲུབ་པར་བསྟན་ཏོ། །དགོས་པ་གང་གི་དོན་དུ་བསྟན་ན། བརྗོད་བྱ་རྗོད་བྱེད་སོགས་ཀྱི་སྤྲོས་པ་ཉེ་བར་ཞི་བའི་རྟེན་འབྲེལ་གྱི་དེ་ཁོ་ན་ཉིད་རྟོགས་པ་དང་སྐྱེ་རྒ་ན་འཆི་སོགས་ཀྱི་ཉེར་འཚེ་མ་ལུས་པ་ཞི་བའི་མྱང་འདས་ཐོབ་པའི་དོན་དུ་བསྟན་ཏོ། །གང་གི་སྒོ་ནས་འཚལ་ན། ཐར་ལམ་སྨྲ་བ་རྣམས་ཀྱི་ནང་ནས་དམ་པར་གཟིགས་པའི་སྒོ་ནས་སོ། །རབ་བྱེད་དང་པོ། རྐྱེན་བརྟག་པ་བཤད་པ། གཉིས་པ་ལ་གསུམ། །རྟེན་འབྱུང་རང་བཞིན་གྱིས་སྟོང་པར་བསྟན་པ།

དེ་རྟོགས་མ་རྟོགས་ལས་འཁོར་བའི་འཇུག་ལྡོག་བྱེད་ལུགས། རྟེན་འབྱུང་རྟོགས་ན་ལྟ་བ་ངན་པ་ལྡོག་（༢ན）ཚུལ་ལོ། །དང་པོ་ལ་གཉིས། དངོས་ཀྱི་དོན་དང༌། དེ་ལ་རྩོད་པ་སྤང་བའོ། །དང་པོ་ལ་གཉིས། བདག་མེད་གཉིས་མདོར་བསྟན་པ་དང༌༑ རྒྱས་པར་བཤད་པའོ། །དང་པོ་ལ་གཉིས། རྒྱུ་འབྲས་ཀྱི་བྱ་བྱེད་ལ་བརྟགས་ནས་ཆོས་ལ་རང་བཞིན་དགག འགྲོ་འོང་གི་བྱ་བྱེད་ལ་བརྟགས་ནས་གང་ཟག་ལ་རང་བཞིན་དགག་པའོ། །དང་པོ་ལ་གསུམ། རབ་བྱེད་ཀྱི་གཞུང་བཤད་པ། ངེས་དོན་གྱི་ལུང་དང་སྦྱར་བ། དོན་བསྡུས་ཏེ་རབ་བྱེད་ཀྱི་མཚན་བསྟན་པའོ། །དང་པོ་ལ་གཉིས། འབྲས་བུ་ལ་སྐྱེ་བའི་རང་བཞིན་དགག བསྐྱེད་བྱེད་ལ་རྐྱེན་གྱི་རང་བཞིན་དགག་པའོ། །དང་པོ་ལ་གཉིས། མཐའ་བཞིའི་སྐྱེ་བ་དགག་པ། གཞན་སྐྱེ་བཀག་པ་ལ་ལུང་འགལ་སྤང་བའོ། །དང་པོ་ནི། གྲངས་ཅན་སོགས་ཀྱིས་ཕྱི་ནང་སོགས་ཀྱི་དངོས་པོའི་རྒྱུའི་དུས་ན་ཡོད་པ་ཁོ་ན་སྐྱེ་བར་འདོད་དོ༑ ༑དེ་འགོག་པ་ནི། བདག་ལས་ཕྱི་ནང་གི་དངོས་པོ་གང་དག་ཡུལ་དུས་གྲུབ་པའི་མཐའ་གང་ན་ཡང་སྐྱེ་བ་ནམ་ཡང་ཡོད་པ་མ་ཡིན་ཏེ། བདག་ལས་སྐྱེ་ན་སླར་ཡང་སྐྱེ་བ་དོན་མེད་པ་དང་ཐུག་པ་མེད་པའི་སྐྱོན་དུ་འགྱུར་བའི་ཕྱིར་རོ། །ཇི་ལྟར་འགྱུར་ན་སྐྱེ་བ་དོན་མེད་དུ་ཐལ་བ་ནི། ཕྱི་ནང་གི་དངོས་པོ་ཆོས་ཅན། སླར་ཡང་སྐྱེ་བ་དོན་མེད་པར་ཐལ། རང་གི་རྒྱུའི་དུས་ནས་རྫོགས་པར་གྲུབ་ཟིན་པའི་ཕྱིར་རོ༑ ༑གལ་ཏེ་གྲུབ་ཟིན་ཀྱང་སླར་ཡང་སྐྱེ་བ་མི་འགལ་ལོ་ཞེ་ན། ཐུག་མེད་དུ་ཐལ་བ་ནི། ཡང་དེ་ཆོས་ཅན། སླར་ཡང་སྐྱེ་བ་ཐུག་པ་མེད་པར་ཐལ། རང་གི་རྒྱུའི་དུས་ནས་རྫོགས་པར་གྲུབ་ཟིན་ཀྱང་སླར་ཡང་སྐྱེ་བ་དོན་ཡོད་པའི་ཕྱིར་རོ། །གལ་ཏེ་ནུས་པའི་ངོ་བོར་མི་གསལ་བ་ཡོད་པ་སྐྱེ་བས་དོན་ཡོད་པ་དང་གསལ་ཟིན་ནས་མི་སྐྱེ་བས་ཐུག་མེད་ཀྱི་སྐྱོན་མེད་དོ། །དེས་ན་ཐལ་འགྱུར་སྔ་ཕྱི་གཉིས་ལ་ཁྱབ་པ་མེད་དོ་ཞེ་ན། གསལ་བ་སྔ་ནས་ཡོད་ན་སྐྱེ་བ་དོན་མེད་པར་ཐལ་བ་དང༌།

ཡོད་ཀྱང་སྐྱེ་བ་དོན་ཡོད་ན་ཐུག་མེད་དུ་ཐལ་བའི་སྐྱོན་སོ་ན་གནས་ཤིང༌། གསལ་བ་སྔར་མེད་ན་རྒྱུ་ལ་སྔར་ཡོད་ཁོ་ན་སྐྱེ་བ་ཉམས་སོ། །གཞན་ལས་གཉིས་ལས་རྒྱུ་མེད་ལས་དངོས་པོ་གང་དག་གང་ན་ཡང༌། །སྐྱེ་བ་ནམ་ཡང་ཡོད་པ་མ་ཡིན་ཏེ། གཞན་ལས་སྐྱེ་ན་ཐམས་ཅད་ལས་ཀྱང་སྐྱེ་བར་འགྱུར་བའི་ཕྱིར་དང༌། བདག་（༢བ）གཞན་རེ་རེ་ལས་སྐྱེ་བ་ཁེགས་པའི་ཕྱིར་དང༌། རྒྱུ་མེད་ལ་སྐྱེ་ན་ཡུལ་དུས་སོ་སོར་ངེས་པའི་སྐྱེ་བ་མི་འཐད་པའི་ཕྱིར་རོ། །ཞེས་རིམ་པ་བཞིན་སྦྱར་རོ། །དེ་ཡང་མྱུ་གུ་ཆོས་ཅན། ས་བོན་ལས་མི་ལྟོས་པར་ཐལ། ས་བོན་དང་རང་བཞིན་གྱིས་གཞན་ཡིན་པའི་ཕྱིར་རོ། །འདོད་ན། ས་བོན་དང་མ་འབྲེལ་བར་ཐལ་ལོ། །དེ་ཡང་འདོད་ན། ས་བོན་ལས་མྱུ་གུ་སྐྱེ་བ་བཞིན་དུ་མེ་ལྕེ་ལས་ཀྱང་མུན་པ་མཐུག་པོ་འབྱུང་བར་ཐལ། ས་མྱུག་གཉིས་པོ་འབྲེལ་མེད་དོན་གཞན་ཡིན་ཀྱང་རྒྱུ་འབྲས་སུ་གྲུབ་པའི་ཕྱིར་རོ། །ཕྱི་ནང་གི་དངོས་པོ་ཆོས་ཅན། །ཡུལ་དུས་སོ་སོར་ངེས་པའི་སྐྱེ་བ་མི་འཐད་པར་ཐལ་བ་དང༌། ཞིང་ལས་སོགས་འབྲས་བུའི་དོན་དུ་རྒྱུ་ལ་འབད་པ་དོན་མེད་པར་ཐལ་བ་དང༌། རྟག་ཏུ་སྐྱེ་བའམ་ཡང་ན་ནམ་ཡང་མི་སྐྱེ་བར་ཐལ། རྒྱུ་མེད་ཀྱང་སྐྱེ་བའི་ཕྱིར། ངག་དོན་ནི། ཕྱི་ནང་གི་དངོས་པོ་ཆོས་ཅན། ཡུལ་དུས་གང་དུ་ཡང་རང་བཞིན་གྱིས་སྐྱེ་བ་མ་གྲུབ་པར་ཐལ། བདག་གཞན་གཉིས་ཀ་རྒྱུ་མེད་ལས་མི་སྐྱེ་བའི་ཕྱིར་རོ། ཁྱབ་གསལ་གྲངས་ཅན་སོགས་ཀྱིས་ཁས་བླངས་སོ། །གཉིས་པ་ལ་གཉིས༌། ལུང་དང་འགལ་བའི་རྩོད་པ་དགོད་པ་དང༌༑ ལུང་དང་འགལ་བ་སྤང་བའོ། །དང་པོ་ནི། རང་སྡེ་དངོས་པོར་སྨྲ་བ་རྣམས་ན་རེ། བདག་དང་གཉིས་ཀ་དང་རྒྱུ་མེད་མིན་ཞེས་འགོག་རིགས་ནའང་གཞན་ལས་མིན་ཞེས་གཞན་སྐྱེ་འགོག་མི་རིགས་ཏེ། བཅོམ་ལྡན་འདས་ཀྱིས་གཞན་དུ་གྱུར་པའི་རྐྱེན་བཞི་ཁོ་ན་འབྲས་བུ་རྣམས་ཀྱི་སྐྱེད་བྱེད་དུ་གསུངས་པའི་ཕྱིར་ཏེ་འདི་ལྟར་རྐྱེན་ནི་རྣམ་པ་བཞི་སྟེ། རྒྱུའི་རྐྱེན་དང་དམིགས་པའི་རྐྱེན་དང་དེ་མ་ཐག་པའི་རྐྱེན་དང་བདག་པོའི་རྐྱེན་ནོ།

།ཡང་དང་དེ་བཞིན་ཞེས་པ་ནི་རྒྱུའི་རྐྱེན་རྐྱེན་ཡིན་པ་དེ་བཞིན་དུ་ལྷག་མ་གསུམ་ཡང་རྐྱེན་ནོ་ཞེས་པའི་དོན་ནོ། །རྐྱེན་གྱི་ཐ་སྙད་ཙམ་མི་མཐུན་པ་རྣམས་ནི་མཚན་ཉིད་ལ་བརྟགས་ན་བཞི་པོ་འདིར་འདུས་ལ་དབང་ཕྱུག་ལས་སོགས་ནི་རྐྱེན་མ་ཡིན་པས་རྐྱེན་ལྔ་པ་ན་ཡོད་པ་མ་ཡིན་ནོ།། དེའི་ཕྱིར་གཞན་སྐྱེ་བཀག་པས་ལུང་དང་འགལ་ལོ་ཞེས་ཟེར་རོ། །གཉིས་པ་ནི། གཞན་འབྱུང་ཡོད་པ་མ་ཡིན་ནོ་ཞེས་པ་ལྟར་ན། ཡོད་པ་མ་ཡིན་ཞེས་དྲང་ངོ༌། ། གང་ན་མྱུ་གུ་སོགས་འབྲས་བུའི་དངོས་པོ་རྣམས་ཀྱི་རང་བཞིན་ནིའོ། །གང་ལ་ན། ས་བོན་ལ་སོགས་པའི་རྐྱེན་ལ་སོགས་ལའོ། །ཇི་ལྟར་ན། འཁར་གཞོང་ལ་རྒྱ་ཤུག་བརྟེན་པ་ལྟར་རྟེན་དང་བརྟེན་པའི་ཚུལ་གྱིས་མེད་དོ། །དུས་ནམ་གྱི་ཚེ་ན། རང་སྐྱེས་པའི་སྔ་རོལ་དུའོ། །དེར་མེད་པའི་རྒྱུ་མཚན་ནི། དེར་སྣང་རུང་མ་དམིགས་པའི་ཕྱིར་དང༌། སླར་ཡང་སྐྱེ་བ་དོན་མེད་པར་འགྱུར་བའི་ཕྱིར་རོ། ། འབྲས་བུའི་བདག་གི་དངོས་པོ་རང་སྐྱེས་པའི་སྔ་རོལ་དུ་ཡོད་པ་མ་ཡིན་ན། ས་བོན་སོགས་རྐྱེན་གཞན་ལས་རང་བཞིན་གྱིས་འབྱུང་བ་ཡོད་པ་མ་ཡིན་ནོ། ། གཞན་དངོས་ཡོད་པ་མ་ཡིན་ནོ་ཞེས་པ་ལྟར་ན། ཡོད་པ་མ་ཡིན་ཞེས་དྲང་ངོ༌། ། གཞན་སྔར་དང་འདྲ་ལ། དུས་ནམ་གྱི་ཚེ་ན། ས་བོན་སོགས་ཀྱི་རྐྱེན་རྣམ་པར་མ་འགྱུར་བའི་དུས་ནའོ། །རྒྱུ་དུས་ན་འབྲས་བུའི་བདག་གི་དངོས་པོ་ཡོད་པ་མ་ཡིན་ན་ས་བོན་སོགས་རྐྱེན་གཞན་ལས་རྫས་གཞན་དུ་（༣ན）མེད་དོ། །དེས་ན་གཞན་ལས་མ་ཡིན་ཞེས་པས་གཞན་དང་སྐྱེ་བའི་ཚོགས་པ་དང༌། གཞན་འབྱུང་ཡོད་པ་མ་ཡིན་ཞེས་པས་སྐྱེ་བ་དང་གཞན་དངོས་ཡོད་པ་མ་ཡིན་ཞེས་པས་གཞན་རང་བཞིན་གྱིས་གྲུབ་པ་བཀག་གོ །ངག་དོན་ནི། སྔ་མ་ལྟར་ན། མྱུ་གུ་ཆོས་ཅན། རྐྱེན་ས་བོན་ལ་རང་སྐྱེས་པའི་སྔ་རོལ་དུ་འཁར་གཞོང་ལ་རྒྱ་ཤུག་བརྟེན་པའི་ཚུལ་དུ་མེད་དེ། དེར་སྣང་རུང་དམིགས་པའི་ཕྱིར་རོ། །འདོད་ན། དེ་ལས་རང་བཞིན་གྱིས་སྐྱེ་བ་མ་ཡིན་པར་ཐལ་ལོ།

།ཕྱི་མ་ལྟར་ན། དེ་ཆོས་ཅན། རྐྱེན་ས་བོན་སོགས་རྣམ་པར་མ་འགྱུར་བའི་དུས་ན་མེད་དེ། དེར་ཡོད་ན་རྒྱུ་མེད་དུ་འགྱུར་བའི་ཕྱིར་རོ། །འདོད་ན། དེ་ལས་རང་བཞིན་དུ་མེད་པར་ཐལ་ལོ། །རྟགས་གསལ་དངོས་སྨྲ་བས་ཁས་བླངས་སོ། །གཉིས་པ་ལ་གསུམ། རྐྱེན་གྱི་རང་བཞིན་ཐུན་མོང་དུ་དགག་པ་དང༌། སོ་སོར་དགག་པ་དང༌། ཐུན་མོང་དུ་འགོག་ཚུལ་གཞན་བསྟན་པའོ། །དང་པོ་ལ་གཉིས༑ བྱེད་པའི་སྒོ་ནས་རྐྱེན་དུ་རྟོག་པ་དགག་པ། ལས་ཀྱི་སྒོ་ནས་རྐྱེན་དུ་རྟོག་པ་དགག་པའོ། །དང་པོ་ལ་གཉིས། སྐྱེ་བའི་བྱ་བ་སྒྲུབ་པའི་རྒྱུ་མཚན་གྱིས་རྐྱེན་དུ་རྟོག་པ་དགག འབྲས་བུ་སྐྱེ་བའི་རྒྱུ་མཚན་གྱིས་རྐྱེན་དུ་རྟོག་པ་དགག་པའོ། །དང་པོ་ནི། རྐྱེན་ལས་འབྲས་བུ་དངོས་སུ་སྐྱེ་བ་བཀག་པས་མི་གནོད་དེ། མིག་སོགས་རྐྱེན་གྱིས་བྱ་བ་བསྒྲུབ་བྱ་བས་འབྲས་བུ་རྣམ་ཤེས་སོགས་སྐྱེད་པའི་ཕྱིར། དཔེར་ན་འབྲས་འཚེད་པའི་བྱ་བ་བཞིན་ཞེ་ན། མིག་སོགས་རྐྱེན་དང་ལྡན་པའི་བྱ་བ་རང་བཞིན་གྱིས་གྲུབ་པས་འབྲས་བུ་རྣམ་ཤེས་སྐྱེད་པ་མ་ཡིན་ཏེ། བྱ་བ་རང་བཞིན་གྱིས་གྲུབ་པ་མིག་སོགས་ཀྱི་རྐྱེན་དང་ལྡན་པ་མེད་པའི་ཕྱིར། རྟགས་གྲུབ་སྟེ༑ རྣམ་ཤེས་སྔར་སྐྱེས་ཟིན་པ་དང་མ་ཟིན་པ་གང་ཡང་སྐྱེད་པའི་བྱ་བ་རང་བཞིན་གྱིས་གྲུབ་པ་མེད་པའི་ཕྱིར་རོ། །རྐྱེན་དང་མི་ལྡན་པའི་བྱ་བས་བསྐྱེད་དོ་ཞེ་ན༑ དེ་མ་ཡིན་པར་ཐལ། རྐྱེན་དང་མི་ལྡན་པའི་བྱ་བ་མེད་པའི་ཕྱིར། རྟགས་གྲུབ་སྟེ། རྒྱུ་མེད་ལས་འབྱུང་བ་མི་སྲིད་པའི་ཕྱིར། བྱ་བ་དང་མི་ལྡན་པའི་མིག་སོགས་རྐྱེན་གྱིས་མིག་ཤེས་སྐྱེད་དོ་ཞེ་ན། མིག་སོགས་རྐྱེན་གསུམ་ཆོས་ཅན། མིག་ཤེས་སྐྱེད་པའི་རྐྱེན་མ་ཡིན་པར་ཐལ། དེ་སྐྱེ་བའི་བྱ་བ་དང་མི་ལྡན་པའི་ཕྱིར། རྐྱེན་བྱ་བ་དང་ལྡན་པ་ཁོ་ན་སྐྱེད་བྱེད་ཡིན་ནོ་ཞེ་ན། བྱ་བ་རང་མཚན་པ་དང་ལྡན་པའི་རྐྱེན་ཡོད་པ་མ་ཡིན་པ་འོན་ཏེ་ན་སྟེ། ཁོ་ན་ཞེས་ངེས་བཟུང་གི་དོན་ནོ། །རྐང་པ་དང་པོ་འདིར་ཡང་སྦྱར་རོ།

།གཉིས་པ་ནི། བྱ་བ་དང་ལྡན་མི་ལྡན་གྱི་དཔྱད་པ་ཞིབ་མོས་ཅི་ཞིག་བྱ། མིག་སོགས་ཀྱི་རྐྱེན་འདི་དག་ལ་བརྟེན་ནས་འབྲས་བུ་རྣམ་ཤེས་སོགས་དངོས་སུ་སྐྱེ་བས་ན་དེའི་ཕྱིར་མིག་སོགས་འདི་དག་རྐྱེན་དུ་རང་བཞིན་གྱིས་གྲུབ་བོ་ཞེ་ན། གྲགས་ཞེས་པ་ནི་རང་ལུགས་མ་ཡིན་པར་སྟོན་པའོ།། མིག་སོགས་ལས་ཇི་སྲིད་རྣམ་ཤེས་སོགས་དངོས་སུ་མི་སྐྱེ་བ་དེ་སྲིད་དུ་མིག་སོགས་འདི་དག་རྣམ་ཤེས་སོགས་ཀྱི་རྐྱེན་མིན་ཇི་ལྟར་མིན་ཏེ། རྐྱེན་མ་ཡིན་པར་ཐལ༑ འབྲས་བུ་དངོས་སུ་སྐྱེ་བའི་བྱ་བ་དང་ལྡན་པ་ཁོ་ན་（༣བ）རྐྱེན་གྱི་འཇོག་བྱེད་ཡིན་པའི་ཕྱིར། གཉིས་པ་ནི། ས་བོན་གྱི་དུས་ན་མེད་པའམ། ཡོད་པ་མྱུ་གུའི་རྐྱེན་ཡིན། དང་པོ་ལྟར་ན། ས་བོན་ཆོས་ཅན། རང་དུས་ན་མེད་པའི་དོན། མྱུ་གུའི་རྐྱེན་དུ་རང་བཞིན་གྱིས་རུང་བ་མ་ཡིན་ཏེ། འབྲས་བུ་མྱུ་གུ་ཁྱོད་ཀྱི་དུས་ན་མེད་ན་ས་བོན་གང་གིས་རྐྱེན་དུ་འགྱུར་བའི་མྱུ་གུ་བདེན་པར་གྲུབ་པ་མེད་དགོས་པའི་ཕྱིར་རོ། །གཉིས་པ་ལྟར་ན། ས་བོན་ཆོས་ཅན། རང་དུས་ན་ཡོད་པའི་དོན། མྱུ་གུ་ལ་ཡང་རྐྱེན་ནི་རུང་བ་མ་ཡིན་ཏེ། མྱུ་གུ་ས་བོན་གྱི་དུས་ན་ཡོད་ན་ཁྱོད་ཀྱིས་རྐྱེན་གྱིས་ཅི་ཞིག་བྱ་སྟེ་དོན་མེད་པའི་ཕྱིར་རོ། །གཉིས་པ་ལ་བཞི། རྒྱུའི་རྐྱེན་གྱི་མཚན་ཉིད་དགག དམིགས་རྐྱེན་གྱི་མཚན་ཉིད་དགག དེ་མ་ཐག་རྐྱེན་གྱི་མཚན་ཉིད་དགག བདག་རྐྱེན་གྱི་མཚན་ཉིད་དགག་པའོ། །དང་པོ་ནི། གལ་ཏེ་རྒྱུ་ནི་སྒྲུབ་པར་བྱེད་པའོ་ཞེས་གསུངས་པས་མཚན་ཉིད་ཡོད་པའི་ཕྱིར་རྒྱུའི་རྐྱེན་རང་བཞིན་གྱིས་ཡོད་དོ་ཞེ་ན། འབྲས་བུའི་ངོ་བོ་སྒྲུབ་བྱེད་དུ་རང་བཞིན་གྱིས་གྲུབ་པ་རྒྱུའི་རྐྱེན་གྱི་མཚན་ཉིད་མ་ཡིན་པར་ཐལ། གང་གི་ཚེ་འབྲས་བུའི་ཆོས་ནི་རྒྱུ་དུས་ན་ཡོད་པ་དང་མེད་པ་དང་ཡོད་མེད་གཉིས་ཀ་རྒྱུས་རང་བཞིན་གྱིས་མི་འགྲུབ་པའི་ཕྱིར་རོ། །དེ་ལྟར་ཡིན་ན་རྒྱུའི་རྐྱེན་གྱི་མཚན་ཉིད་ཡོད་པའི་རྒྱུ་མཚན་གྱིས་རྒྱུའི་རྐྱེན་རང་བཞིན་གྱིས་ཡོད་པ་མི་རིགས་པར་ཐལ་ལོ།

།གཉིས་པ་ནི། གལ་ཏེ་དམིགས་པའི་རྐྱེན་རང་བཞིན་གྱིས་ཡོད་དེ། རྣམ་ཤེས་སོགས་ཀྱི་གནས་སུ་གྱུར་པའི་ཕྱིར་རོ་ཞེ་ན། དམིགས་བྱ་དམིགས་པའི་སྔ་རོལ་ན་ཡོད་པའི་རྣམ་ཤེས་ལ་དམིགས་རྐྱེན་རྟོག་གམ་མེད་པ་ལ་རྟོག ཅི་སྟེ་ཆོས་རྣམ་ཤེས་ནི་དམིགས་རྐྱེན་ལ་ལྟོས་པ་མེད་པར་དེའི་སྔ་རོལ་ཏུ་གྲུབ་ན་ཡོད་པའི་ཆོས་རྣམ་ཤེས་འདི་ཆོས་ཅན། དམིགས་པ་ཡོད་པར་ག་ལ་འགྱུར་ཏེ་ཁྱོད་ཀྱི་དམིགས་རྐྱེན་བརྟག་པ་དོན་མེད་པར་ཐལ། དེའི་ཕྱིར། དེས་ན་དེ་ཆོས་ཅན། ཁྱོད་དམིགས་རྐྱེན་ལ་ལྟོས་པ་མེད་པ་ཁོ་ན་ཡིན་པ་ལ་ལྟོས་པ་དང་བཅས་པའོ་ཞེས་རང་འདོད་ཀྱི་ཉེ་བར་བསྟན་པ་ཙམ་དུ་ཟད་ཀྱི་དམིགས་རྐྱེན་དང་འབྲེལ་བ་མེད་པར་ཐལ། དམིགས་རྐྱེན་ལ་ལྟོས་པ་མེད་པ་གང་ཞིག ལྟོས་སོ་ཞེས་བསྟན་པའི་ཕྱིར་རོ། །ཅི་སྟེ་དམིགས་བྱ་དམིགས་པའི་སྔ་རོལ་དུ་མེད་པའི་རྣམ་ཤེས་ལ་རྟོག་ན། དེ་ཆོས་ཅན། དམིགས་པ་ཡོད་པར་ག་ལ་འགྱུར་ཏེ་དམིགས་རྐྱེན་དེ་ཁྱོད་སྐྱེད་བྱེད་དུ་རང་བཞིན་གྱིས་མ་གྲུབ་པར་ཐལ། དམིགས་རྐྱེན་དང་རང་བཞིན་གྱིས་འབྲེལ་བ་མ་གྲུབ་པའི་ཕྱིར་རོ། །དེས་ན་དམིགས་རྐྱེན་རང་བཞིན་གྱིས་མེད་པ་ལ་ཁྱོད་ཀྱི་དམིགས་རྐྱེན་རང་བཞིན་གྱིས་ཡོད་དོ་ཞེས་བཏགས་པ་ཙམ་དུ་ཟད་དོ། །གསུམ་པ་ནི། གལ་ཏེ་རྒྱུ་འགགས་མ་ཐག་པ་ནི་འབྲས་བུའི་དེ་མ་ཐག་རྐྱེན་དུ་རང་བཞིན་གྱིས་གྲུབ་བོ་ཞེ་ན། ས་བོན་ཆོས་ཅན། ཁྱོད་འགགས་མ་ཐག་པ་མྱུ་གུའི་དེ་མ་ཐག་རྐྱེན་དུ་མི་རིགས་པར་ཐལ། མྱུག་སོགས་འབྲས་བུའི་ཆོས་རྣམས་སྐྱེས་པ་མ་ཡིན་ན་དེའི་སྔ་རོལ་དུ་ས་བོན་འགགས་པ་འཐད་པར་མི་འགྱུར་བ་དེའི་ཕྱིར། གལ་ཏེ་མྱུ་གུའི་སྔ་རོལ་དུ་ས་བོན་འགགས་ན༑ ས་བོན་ཆོས་ཅན། མྱུ་གུ་སྐྱེ་བའི་དེ་མ་ཐག་རྐྱེན་གང་ཞིག་ཡིན་（༤ན）ཏེ་མ་ཡིན་པར་ཐལ། མྱུ་གུ་སྐྱེས་པའི་སྔ་རོལ་ནས་ཁྱོད་འགགས་པའི་ཕྱིར་རོ། །ཡང་ཞེས་པའི་སྒྲས་ས་བོན་འགགས་པའི་རྐྱེན་ཡང་གང་ཞིག་ཡིན་ཏེ་མེད་པར་ཐལ།

ས་བོན་འགགས་པའི་སྔ་རོལ་དུ་མྱུ་གུ་སྐྱེ་བའི་བྱ་བ་མེད་པའི་ཕྱིར་རོ། །ངག་དོན་ནི༑ ས་བོན་འགགས་མ་ཐག་པ་ཆོས་ཅན། མྱུ་གུའི་དེ་མ་ཐག་རྐྱེན་མ་ཡིན་པར་ཐལ༑ མྱུ་གུའི་སྔ་ལོག་ཏུ་མེད་པའི་ཕྱིར་རོ། །རྟགས་མ་གྲུབ་ན། མྱུ་གུའི་དངོས་རྒྱུ་ས་བོན་ཆོས་ཅན། མྱུ་གུའི་དངོས་ཀྱི་དེ་མ་ཐག་རྐྱེན་མ་ཡིན་པར་ཐལ། ཁྱོད་དང་མྱུ་གུའི་བར་དུ་ཁྱོད་འགགས་པས་ཆོད་པའི་ཕྱིར་རོ། །བཞི་པ་ནི། གལ་ཏེ་གང་ཞིག་ཡོད་ན་གང་རང་དབང་དུ་འབྱུང་བ་དེ་ནི་བདག་རྐྱེན་ཡིན་ལ་རང་བཞིན་གྱིས་གྲུབ་བོ་ཞེ་ན། དངོས་པོ་ཆོས་ཅན། རང་བཞིན་གྱིས་མེད་དེ། རྟེན་འབྲེལ་ཡིན་པའི་ཕྱིར། དེས་ན་རྒྱུ་འདི་ཡོད་པས་འབྲས་བུ་འདི་འབྱུང་ཞེས་བྱ་བ་འདི་ནི་རང་བཞིན་གྱིས་འཐད་པ་མ་ཡིན་པར་ཐལ། རྒྱུ་མཚན་གང་གི་ཕྱིར་ན། དངོས་པོ་རྣམས་ཀྱི་ཡོད་པ་རང་བཞིན་གྱིས་ཡོད་པ་མ་ཡིན་པའི་ཕྱིར་རོ། །གསུམ་པ་ལ་གསུམ། །འབྲས་བུ་འབྱུང་བའི་རྒྱུ་མཚན་གྱིས་རྐྱེན་ལ་རང་བཞིན་ཡོད་པ་དགག འབྲས་བུ་རྐྱེན་ཡིན་མིན་གྱི་རང་བཞིན་དུ་གྲུབ་པ་དགག རྐྱེན་དང་རྐྱེན་མ་ཡིན་གྱི་རང་བཞིན་ངེས་པར་དགག་པའོ། །དང་པོ་ནི། རྐྱེན་གྱིས་འབྲས་བུ་འདི་ལྟར་བསྐྱེད་དོ་ཞེས་མི་སྨྲ་ཡི་རྐྱེན་ལས་འབྲས་བུ་འབྱུང་བ་མཐོང་བས་རྐྱེན་གྱིས་འབྲས་བུ་བསྐྱེད་དོ་ཞེ་ན། འབྲས་བུ་སྣམ་བུ་དེ་ནི་ཆོས་ཅན། སྣལ་མ་སོགས་རྐྱེན་རྣམས་སོ་སོ་བ་དང་འདུས་པ་གང་ལ་ཡང་རང་བཞིན་གྱིས་མེད་པར་ཐལ། དེར་དམིགས་རུང་མ་དམིགས་པའི་ཕྱིར་དང༌། དེ་ལྟར་གྲུབ་ན་འབྲས་བུ་སྣམ་བུ་གཅིག་དུམ་བུར་སྐྱེ་བར་འགྱུར་བའི་ཕྱིར་རོ། །གསལ་བ་ཁས་བླངས་ཀྱང་འདོད་ན་སྣམ་དུམ་དེ་ནི་ཆོས་ཅན། རྐྱེན་སྣལ་མ་སོགས་ལས་ཅི་ལྟར་སྐྱེ་སྟེ་རང་བཞིན་གྱིས་མི་སྐྱེ་བར་ཐལ། སྣལ་མ་སོགས་རྐྱེན་དེ་རྣམས་ལ་མེད་པའི་ཕྱིར་རོ༑ ༑ཅི་སྟེ་འབྲས་བུ་དེ་ནི་རྐྱེན་སྣལ་མ་སོགས་ལ་མེད་པར་ཡང་དེ་དག་ལས་སྐྱེ་བར་འགྱུར་བས་ཁྱབ་པ་མེད་དོ་ཞེ་ན།

དེ་ཆོས་ཅན། ཁྱོད་རང་གི་རྐྱེན་མ་ཡིན་པ་འཇག་མ་ལ་སོགས་པ་དག་ལས་ཀྱང་ཅི་ཡི་ཕྱིར་ན་སྐྱེ་བར་མི་འགྱུར་ཏེ་སྐྱེ་བར་ཐལ༑ རྐྱེན་སྣལ་མ་སོགས་ལ་མེད་པར་ཡང་དེ་ལས་རང་བཞིན་གྱིས་སྐྱེ་བའི་ཕྱིར་རོ༑ ༑གཉིས་པ་ནི། གལ་ཏེ་འབྲས་བུ་རྐྱེན་གྱི་རང་བཞིན་ནམ་རྣམ་འགྱུར་དུ་འདོད་ན། ཡང་སྣལ་མ་སོགས་རྐྱེན་རྣམས་ཆོས་ཅན། བདག་ངོ་བོས་གྲུབ་པའི་རང་བཞིན་ཡོད་པ་མ་ཡིན་པར་ཐལ། རང་གི་ཆ་ཤས་ལ་བཏགས་ནས་བཞག་པ་ཙམ་ཡིན་པའི་ཕྱིར། འདོད་ན། འབྲས་བུ་སྣམ་བུ་གང་ཡིན་པ་དེ་ནི་ཆོས་ཅན། ཇི་ལྟར་སྣལ་མ་སོགས་རྐྱེན་གྱིས་རང་བཞིན་དུ་མེད་པར་ཐལ། རྐྱཻན་ཉིད་བདག་དངོས་ཀྱི་རང་བཞིན་དུ་གྲུབ་པ་མ་ཡིན་པའི་ཕྱིར། །རྒྱུ་མཚན་དེའི་ཕྱིར་རྐྱེན་གྱི་རང་བཞིན་ཅན་གྱི་འབྲས་བུ་ནི་ཡོད་པ་མ་ཡིན་ནོ། །ངག་དོན། རྐྱེན་སྣལ་མ་ཆོས་ཅན༑ རང་བཞིན་གྱིས་མེད་དེ། རྟེན་འབྲེལ་ཡིན་པའི་ཕྱིར། འདོད་ན། སྣམ་བུ་ཁྱོད་ཀྱི་རང་བཞིན་དུ་མེད་པར་ཐལ་ལོ། །གལ་ཏེ་འབྲས་བུ་རྐྱེན་མ་མིན་གྱི་རང་བཞིན་དུ་ཐལ།（༤བ）རང་བཞིན་ཡོད་ཅིང་རྐྱེན་གྱི་རང་བཞིན་དུ་མེད་པའི་ཕྱིར་རོ་ཞེ་ན། འབྲས་བུ་སྣམ་བུ་ནི་ཆོས་ཅན། རྐྱེན་གྱི་རང་བཞིན་དུ་མེད་པས་རྐྱེན་མ་མིན་གྱི་རང་བཞིན་དུ་ཡོད་པ་མ་ཡིན་པར་ཐལ། སྣལ་མའི་རང་བཞིན་དུ་མེད་པས་འཇག་མའི་རང་བཞིན་དུ་ཡོད་མི་དགོས་པའི་ཕྱིར་རོ། །གསུམ་པ་ནི། འབྲས་བུ་བཀག་ཀྱང་རྐྱེན་དང་རྐྱེན་མ་ཡིན་པ་སོ་སོར་ངེས་པ་རང་བཞིན་གྱིས་ཡོད་དོ་ཞེ་ན། འདི་རྐྱེན་མ་ཡིན་ནོ་འདི་རྐྱེན་དུ་ཡོད་དོ་ཞེས་སོ་སོར་ངེས་པ་རང་བཞིན་གྱིས་མ་གྲུབ་པར་ཐལ། རྐྱེན་དང་རྐྱེན་མ་ཡིན་གང་གི་ཡང་རང་བཞིན་དུ་གྲུབ་པའི་འབྲས་བུ་མེད་པས་སོ། །གཉིས་པ་ནི། དེ་ལྟར་ན་ཤིན་ཏུ་ཟབ་པའི་རིགས་པས་རང་བཞིན་གྱིས་སྐྱེ་བ་མེད་པར་སྒྲུབ་པ་ལ་རིགས་པ་མི་ཤེས་པ་ལུང་ཙམ་གྱི་རྗེས་སུ་འབྲང་བ་འགའ་ཞིག་གིས་རྟོག་གེ་སྐམ་པོ་ཙམ་གྱིས་སྒྲུབ་བོ་ཞེས་སྨྲ་བའི་ལོག་རྟོག་དགག་པའི་ཕྱིར་དང༌།

ཆོས་ཐམས་ཅད་སྐྱེ་བ་མེད་པར་སྟོན་པའི་གསུང་རབ་རྣམས་རབ་ཏུ་བྱེད་པ་འདིས་བཤད་པར་བྱ་བ་ཡིན་ནོ། །ཞེས་བསྟན་པའི་ཕྱིར་ངེས་དོན་གྱིས་ལུང་དང་སྦྱར་བའི་ཕྱོགས་པ་ཙམ་སྟོན་པ་ནི། འཕགས་པ་དཀོན་མཆོག་འབྱུང་གནས་ཀྱི་མདོ་ལས། གང་ནའང་སྟོང་པ་རིག་པ་མེད་པ་ནི། །ནམ་མཁའ་བར་སྣང་བྱ་ཡི་རྗེས་དང་མཚུངས། །གང་ན་ངོ་བོ་ཉིད་འགའ་ཡོད་མིན་པ། །དེ་ནི་ནམ་ཡང་གཞན་གྱི་རྒྱུར་མི་འགྱུར། །གང་གི་ངོ་བོ་ཉིད་ནི་མི་རྙེད་པ། །རང་བཞིན་མེད་དེ་ཅི་ལྟར་གཞན་གྱི་རྐྱེན། །ཞེས་སོགས་དུ་མ་གསུངས་སོ། །གསུམ་པ་ནི། ཕྱི་ནང་གི་དངོས་པོ་རྣམས་ལྷན་སྐྱེས་ཀྱི་ཇི་ལྟར་བཟུང་བལྟས་ནས་འབྲས་ཕྱོགས་དང་རྒྱུ་ཕྱོགས་ནས་རང་བཞིན་གྱིས་ཡོད་པ་ལྷག་མ་མ་ལུས་པ་འགོག་པར་བྱ་སྟེ་ཅུང་ཟད་མ་ཁེགས་ནའང་དེའི་འཛིན་པས་མི་གྲོལ་བའི་ཕྱིར་རོ། །དེ་ལྟར་དཔྱད་པ་ན་རྒྱུ་འབྲས་ཐམས་ཅད་རང་བཞིན་གྱིས་གྲུབ་པ་ཅུང་ཟད་ཀྱང་མེད་པར་མིང་དུ་བཏགས་པ་ཙམ་དུ་རྟོགས་ཤིང༌། རྒྱུ་འབྲས་ལ་ནི་བསྙོན་དུ་མེད་པས་བཏགས་ཙམ་གྱི་རྒྱུ་འབྲས་ལ་བདག་གིས་རང་བཞིན་གྱིས་གྲུབ་པ་ཁོ་ནར་བཟུང་བ་ནི་ཕྱིན་ཅི་ལོག་གོ་སྙམ་དུ་ངེས་པར་བྱས་ལ་རྒྱུ་འབྲས་ཀྱི་ངེས་པ་ལ་མི་གནོད་ཅིང་གྲོགས་སུ་འགྲོ་བ་ཞིག་དགོས་ཏེ་རང་ལུགས་ལ་རྒྱུ་འབྲས་མ་གྲུབ་པར་འཁྲུལ་ངོར་ཡོད་པ་ཙམ་ལ་ཀུན་རྫོབ་ཏུ་ཡོད་པར་བཞག་ན་ལྟ་བའི་གོལ་ས་སྐུར་འདེབས་ཆེན་པོ་ཡིན་པའི་ཕྱིར་རོ། །དེས་ན་ལྟ་བ་རྣམ་པར་དག་ན་སྟོང་ཉིད་རྟོགས་པ་རྟཻན་འབྲེལ་གྱི་གྲོགས་སུ་སོང་ནས་ལས་རྒྱུ་འབྲས་ལ་ངེས་པ་ཆེ་བ་ཞིག་དགོས་སོ། །རྐྱེན་བརྟག་པ་ཞེས་བྱ་བ་ཚིགས་བཅད་བཅུ་བཞིའི་བདག་ཉིད་རབ་ཏུ་བྱེད་པ་དང་པོའི་དོན་བསྡུས་པའོ།། །། རབ་བྱེད་གཉིས་པ། འགྲོ་འོང་བརྟག་པ་བཤད་པ།

གཉིས་པ་འགྲོ་འོང་གི་བྱ་བྱེད་ལ་བརྟགས་ནས་གང་ཟག་ལ་རང་བཞིན་དགག་པ་ལ་གསུམ། རབ་བྱེད་ཀྱི་གཞུང་བཤད་པ། ངེས་དོན་གྱི་ལུང་དང་སྦྱར་བ༑ དོན་བསྡུས་ཏེ་མཚན་བསྟན་པའོ། །དང་པོ་ལ་རྒྱས་པར་བཤད་པ། མཇུག་བསྡུ་བའོ། །དང་པོ་ལ་གཉིས། ལས་དང་བྱེད་པ་པོ་ལས་བྱ་བ་སོ་སོར་དགག ལས་དང་བྱེད་པ་པོ་ལ་བྱ་བ་ཐུན་མོང་དུ་དགག་པའོ། །དང་པོ་ལ་བཞི། ལས་ལ་བརྟག་ནས་དགག བྱེད་པ་པོ་ལ་བརྟག་ནས་དགག བྱ་བ་ཡོད་པའི་སྒྲུབ་（༥ན）བྱེད་དགག བྱ་བ་ལ་བརྟགས་ནས་དགག་པའོ། །དང་པོ་ལ་གཉིས། ལམ་གསུམ་ལ་བྱ་བ་ཐུན་མོང་དུ་དགག བགོམ་པ་ལ་བྱ་བ་བྱེ་བྲག་ཏུ་དགག་པའོ།། དང་པོ་ནི། འགྲོ་བའི་བྱ་བ་རང་བཞིན་གྱིས་ཡོད་ན་ལམ་གསུམ་གང་ལ་ཡོད་བརྟགས་ནས་འགོག་པ་ལ། རེ་ཞིག་ནི་དགག་པ་རིམ་པ་ལྟར་སྟོན་པའི་ཚིག་ཕྲད་དོ༑ ༑སོང་ཟིན་པའི་ལམ་ཆོས་ཅན། ཁྱོད་ལ་མི་འགྲོ་བ་སྟེ་འགྲོ་བའི་བྱ་བ་ད་ལྟར་བ་མེད་པར་ཐལ། ཁྱོད་ལ་དེ་འགགས་ནས་མེད་པའི་ཕྱིར། མ་སོང་བའི་ལམ་ཆོས་ཅན། ཁྱོད་ལའང་འགྲོ་བའི་བྱ་བ་ད་ལྟར་བ་རྟེན་དང་བརྟེན་པར་ཡོད་པ་མ་ཡིན་ཏེ། ཁྱོད་ལ་འགྲོ་བའི་བྱ་བ་མ་སྐྱེས་པའི་ཕྱིར་རོ། །བགོམ་བཞིན་པའི་ལམ་ལ་འགྲོ་བའི་བྱ་བ་རང་བཞིན་གྱིས་མེད་དེ། སོང་བ་དང་མ་སོང་བ་ཡོད་པ་ལས་མ་གཏོགས་པའི་བགོམ་བཞིན་པའི་ལམ་བདེན་པ་ཚད་མས་ཤེས་པར་མི་འགྱུར་བའི་ཕྱིར་རོ། །གཉིས་ལ་གཉིས། ཕྱོགས་སྔ་མ་དགོད་པ་དང༌། དེ་འགོག་པའི་རིགས་པའོ༑ ༑དང་པོ་ནི། ཡུལ་གང་ན་རྐང་པ་འདེགས་འཇོག་གི་གཡོ་བ་ཡོད་པ་དེ་ན་འགྲོ་བ་ཡོད་ལ་གཡོ་བ་དེ་ཡང་འགྲོ་བ་པོ་གང་གི་བགོམ་བཞིན་པའི་ལམ་ལ་ཡོད་ཅིང་གཡོ་བ་ནི་སོང་བ་དང་མ་སོང་བ་ལ་ཡོད་པ་མ་ཡིན་གྱི་བགོམ་བཞིན་པ་ལ་ཡོད་པ་དེའི་ཕྱིར་བགོམ་བཞིན་པ་ལ་འགྲོ་བ་ཡོད་དོ་ཞེ་ན། གཉིས་པ་ལ་གཉིས། ལས་ཚིག་དང་བྱ་ཚིག་གཅིག་དོན་དང་བཅས་ན། ཅིག་ཤོས་དོན་གྱི་སྟོང་པ། གཉིས་ཀ་དོན་དང་བཅས་ན་ཧ་ཅང་ཐལ་བའོ། །དང་པོ་ནི། བགོམ་བཞིན་པའི་ལམ་དང་འགྲོ་ཞེས་པའི་ཚིག་གང་འགྲོ་བའི་བྱ་བ་དང་བཅས་པ་ཡིན།

དང་པོ་ལྟར་ན། བགོམ་ལ་འགྲོ་ཞེས་པའི་ཚིག་གི་དོན་དུ་འགྲོ་བ་རང་བཞིན་གྱིས་ཡོད་པ་ཡིན་པར་ནི་ཇི་ལྟ་བུར་འཐད་པར་འགྱུར་ཏེ་མེད་པར་ཐལ། རྒྱུ་མཚན་གང་གི་ཚེ། འགྲོ་བའི་བྱ་བ་གཅིག་ལས་མེད་གཅིག་པོ་དེ་བགོམ་བཞིན་པའི་ལམ་ཞེས་པའི་ཚིག་གི་དོན་དུ་ཡོད་ཅིང་འགྲོ་བའི་བྱ་བ་མེད་པ་ཡི་བགོམ་བཞིན་པའི་ལམ་འཐད་པ་མེད་པའི་ཕྱིར་རོ། །གཉིས་པ་ལྟར་ན། རྒོལ་བ་གང་གི་བགོམ་བཞིན་པའི་ལམ་ལ་འགྲོ་བའི་བྱ་བ་ཡོད་པར་འདོད་པ་དེ་ལ་ཆོས་ཅན། བགོམ་བཞིན་པའི་ལམ་ལ་འགྲོ་བའི་བྱ་བ་རང་བཞིན་གྱིས་མེད་པར་ཐལ་བར་འགྱུར་ཏེ། རྒྱུ་མཚན་གང་གི་ཕྱིར་ན་འགྲོ་བའི་བྱ་བ་གཅིག་ལས་མེད་གཅིག་པུ་དེ་བགོམ་བཞིན་པའི་ལམ་ལ་འགྲོ་བ་ཞེས་པའི་ཚིག་ཕྱི་མའི་དོན་དུ་ཡོད་པའི་ཕྱིར་རོ། །ངག་དོན་ནི། གཞུང་སྔ་མ་ལ་ཤེས་བྱ་ཆོས་ཅན། འགྲོ་ཞེས་པའི་ཚིག་ཕྱི་མའི་དོན་དུ་འགྲོ་བ་རང་བཞིན་གྱིས་མ་གྲུབ་པར་ཐལ། འགྲོ་བའི་བྱ་བ་གཅིག་ལས་མེད་གཅིག་པུ་དེ་བགོམ་བཞིན་པའི་ལམ་ལ་ཞེས་པའི་ཚིག་གི་དོན་དུ་ཡོད་པའི་ཕྱིར་རོ། །ཕྱི་མ་ལྟར་ན། དེ་ཆོས་ཅན། བགོམ་བཞིན་པའི་ལམ་ལ་འགྲོ་བའི་བྱ་བ་རང་བཞིན་གྱིས་མེད་པར་ཐལ། འགྲོ་བའི་བྱ་བ་གཅིག་ལས་མེད་གཅིག་པུ་འགྲོ་ཞེས་པའི་ཚིག་ཕྱི་མའི་དོན་དུ་ཡོད་པའི་ཕྱིར་རོ། །ཐལ་བ་སྔ་ཕྱི་གཉིས་ཀྱི་རྟགས་པས་ཁས་བླངས་སོ།། གཉིས་པ་ནི། ཚིག་གཉིས་ཀའི་དོན་དུ་འགྲོ་བའི་བྱ་བ་ཡོད་དོ་ཞེ་ན། གང་ཟག་གཅིག་（༥བ）ལམ་དུ་འགྲོ་བའི་ཚེ་འགྲོ་བའི་བྱ་བ་རིགས་མཐུན་གཉིས་ཡོད་པར་ཐལ༑ བགོམ་བཞིན་པའི་ལམ་ལ་ཞེས་པ་དང༌། འགྲོ་ཞེས་པའི་ཚིག་གཉིས་ཀའི་དོན་དུ་འགྲོ་བའི་བྱ་བ་རང་བཞིན་གྱིས་ཡོད་པའི་ཕྱིར། ཁྱབ་པ་ཡོད་དེ་འགྲོ་བའི་བྱ་བ་གང་གི་ལམ་དེ་བགོམ་བཞིན་པ་ཞེས་ཐ་སྙད་རྙེད་པར་འགྱུར་བའི་བྱ་བ་གཅིག་དང་ལམ་དེ་ལ་འགྲོ་བར་བྱེད་པ་གང་ཡིན་པའི་བྱ་བ་དང་གཉིས་གྲུབ་པའི་ཕྱིར༑ འགྲོ་བ་གཉིས་སུ་ཐལ་བར་འགྱུར་བ་འདོད་ན་འགྲོ་བ་པོའི་གང་ཟག་ཀྱང་གཉིས་སུ་ཐལ།

དེའི་ཕྱིར། ཁྱབ་པ་ཡོད་དེ། གང་གི་ཕྱིར་ན། རྟེན་འགྲོ་བ་པོ་མེད་པར་བརྟེན་པ་འགྲོ་བའི་བྱ་བ་འཐད་པར་མི་འགྱུར་བའི་ཕྱིར་རོ། །གཉིས་པ་ལ་གསུམ༑ འགྲོ་བ་པོ་འགྲོ་བའི་རྟེན་དུ་ཡོད་པ་དགག རྣམ་གྲངས་གསུམ་གྱི་གང་ཟག་ལ་འགྲོ་བ་སྤྱིར་དགག འགྲོ་བ་པོ་ལ་འགྲོ་བ་བྱེ་བྲག་ཏུ་དགག་པའོ། །དང་པོ་ནི༑ འགྲོ་བའི་བྱ་བ་རང་བཞིན་གྱིས་ཡོད་དེ། རྟེན་འགྲོ་བ་པོ་ཡོད་པའི་ཕྱིར་ཞེ་ན། འགྲོ་བའི་བྱ་བ་རང་བཞིན་གྱིས་གྲུབ་པས་རྟེན་འགྲོ་བ་པོ་ཡོད་པ་ཉིད་དུ་ག་ལ་འགྱུར་ཏེ་མེད་པར་ཐལ། འགྲོ་བ་པོ་ལས་རྫས་གཞན་པའི་འགྲོ་བ་མེད་པའི་ཕྱིར། རྟགས་གྲུབ་སྟེ། དེ་ཡོད་ན་འགྲོ་བའི་བྱ་བ་ལ་མི་ལྟོས་པའི་འགྲོ་བ་པོ་ཡོད་དགོས་ལ་དེ་མེད་དེ། གལ་ཏེ་འགྲོ་པོ་མེད་གྱུར་ན། འགྲོ་བ་འཐད་པར་མི་འགྱུར་བའི་ཕྱིར་ཏེ། དེ་ཡང་གང་ཕྱིར་ཞེས་པས་བཀག་ཟིན་པའི་ཕྱིར་རོ། །གཉིས་པ་ནི། འགྲོ་བ་པོ་ཆོས་ཅན། རང་བཞིན་གྱིས་མི་འགྲོ་སྟེ། འོག་གི་རིགས་པས་གནོད་པའི་ཕྱིར། རེ་ཞིག་ནི་རིམ་པ་ལྟར་འགོག་པའི་དོན་ནོ། །འགྲོ་བ་པོ་མ་ཡིན་པ་ཆོས་ཅན། འགྲོ་བ་མ་ཡིན་ཏེ། འགྲོ་བའི་བྱ་བ་དང་བྲལ་བའི་ཕྱིར། འགྲོ་བ་པོ་དང་འགྲོ་བ་པོ་མ་ཡིན་པ་ལས་གཞན་པའི་ཕུང་པོ་གསུམ་པ་གང་ཞིག་འགྲོ་བར་འགྱུར་ཏེ་མི་འགྲོ་བར་ཐལ། དེ་འདྲ་མི་སྲིད་པའི་ཕྱིར་རོ། །གསུམ་པ་ནི། འགྲོ་བ་པོ་འགྲོའོ་ཞེས་པའི་ཚིག་གི་དོན་རང་བཞིན་གྱིས་གྲུབ་པ་ཇི་ལྟར་འཐད་པ་ཉིད་དུ་འགྱུར་ཏེ་མ་ཡིན་པར་ཐལ། གང་གི་ཚེ། འགྲོ་བའི་བྱ་བ་གཅིག་ལས་མེད་གཅིག་པུ་དེ་འགྲོ་ཞེས་པའི་ཚིག་གི་དོན་དུ་ཡོད། འགྲོ་བའི་བྱ་བ་མེད་པར་འགྲོ་བ་པོ་འཐད་པར་མི་འགྱུར་བའི་ཕྱིར་རོ། །ཚིག་ཕྱི་མའི་དོན་དུ་ཡོད་ན་རྒོལ་བ་གང་གི་ཕྱོགས་ལ་འགྲོ་བ་པོ་ཞེས་པའི་ཚིག་གི་དོན་དུ་འགྲོ་བའི་བྱ་བ་ཡོད་པར་འདོད་པ་དེ་ལ་ཆོས་ཅན། འགྲོ་ཞེས་པའི་ཚིག་གི་དོན་དུ་འགྲོ་བའི་བྱ་བ་མེད་པའི་འགྲོ་བ་པོ་འགྲོ་བ་ཡིན་པར་ཐལ་བར་འགྱུར་ཏེ།

འགྲོ་བའི་བྱ་བ་གཅིག་ལས་མེད་གཅིག་པུ་དེ་འགྲོ་བ་པོ་ཞེས་པའི་ཚིག་གི་དོན་དུ་ཡོད་པའི་སྒོ་ནས་འགྲོ་བ་པོ་འགྲོ་བར་འདོད་པའི་ཕྱིར་རོ། །ཚིག་གཉིས་ཀའི་དོན་དུ་ཡོད་ན་གང་ཟག་གཅིག་ལམ་དུ་འགྲོ་བའི་ཚེ་འགྲོ་བའི་བྱ་བ་རིགས་མཐུན་གཉིས་ཡོད་པར་ཐལ། འགྲོ་བ་པོ་དང་འགྲོ་ཞེས་པའི་ཚིག་གཉིས་ཀའི་དོན་དུ་འགྲོ་བའི་བྱ་བ་རང་བཞིན་གྱིས་ཡོད་པའི་ཕྱིར༑ ཁྱབ་པ་ཡོད་དེ། འགྲོ་བའི་བྱ་བ་གང་གི་འགྲོ་བ་པོར་མངོན་ཞིང་འཇོག་པར་བྱེད་པའི་འགྲོ་བའི་བྱ་བ་དང་འགྲོ་བར་གྱུར་ནས་འགྲོ་བའི་བྱ་བ་གང་བྱེད་པའི་འགྲོ་བ་གཉིས་ཡོད་པའི་ཕྱིར་རོ། །འདོད་ན། འགྲོ་བ་པོའི་གང་ཟག་ཡང་གཉིས་སུ་ཐལ་ལོ། །གསུམ་པ་ལ་ལྔ། དང་པོའི་རྩོམ་པ་ཡོད་པ་དགག འགྲོ་སའི་ལམ་ཡོད་པ་དགག འགྲོ་བའི་（༦ན）གཉེན་པོ་ཡོད་པ་དགག ཐ་མའི་ལྡོག་པ་ཡོད་པ་དགག གནས་པའི་སྒྲུབ་བྱེད་དགག་པའོ། །དང་པོ་ནི། གལ་ཏེ་འགྲོ་བ་རང་བཞིན་གྱིས་ཡོད་དེ། འགྲོ་བར་རྩོམ་པ་ཡོད་པའི་ཕྱིར་རོ། །ཞེ་ན། སོང་ཟིན་པའི་ལམ་ཆོས་ཅན༑ ཁྱོད་ལ་འགྲོ་བའི་རྩོམ་པ་རང་བཞིན་གྱིས་མེད་དེ། ཁྱོད་ལ་འགྲོ་བའི་རྣམ་པ་འགགས་པའི་ཕྱིར་རོ། །ད་དུང་མ་སོང་བའི་ལམ་ཆོས་ཅན། ཁྱོད་ལའང་འགྲོ་བའི་རྩོམ་པ་རང་བཞིན་གྱིས་མེད་དེ། ཁྱོད་ལ་འགྲོ་བའི་རྩོམ་པ་མ་སྐྱེས་པའི་ཕྱིར་རོ༑ ༑བགོམ་བཞིན་པའི་ལམ་ཆོས་ཅན། ཁྱོད་ལ་འགྲོ་བའི་རྩོམ་པ་རང་བཞིན་གྱིས་ཡོད་པ་མ་ཡིན་ཏེ། ཁྱོད་ཉིད་རང་བཞིན་གྱིས་མ་གྲུབ་པའི་ཕྱིར་རོ། །དེས་ན་གང་དུ་འགྲོ་བ་རྩོམ་པར་བྱེད་པ་རང་བཞིན་གྱིས་མ་གྲུབ་པར་ཐལ། འདས་མ་འོངས་ད་ལྟར་བའི་ལམ་གང་ལ་ཡང་རང་བཞིན་གྱིས་མ་གྲུབ་པའི་ཕྱིར་རོ། །གང་དུ་འགྲོ་བ་རྩོམ་པའི་ལམ་རང་བཞིན་གྱིས་མ་གྲུབ་པར་ཐལ། ལྷ་བྱིན་འགྲོ་བ་རྩོམ་པའི་སྔ་རོལ་བསྡད་པའི་གནས་སྐབས་ན་གང་དུ་འགྲོ་བ་རྩོམ་པར་འགྱུར་བ་བགོམ་བཞིན་པ་དང་སོང་ཟིན་པའི་ལམ་རང་བཞིན་གྱིས་མེད་པའི་ཕྱིར་རོ། །མ་སོང་བའི་ལམ་ལ་འགྲོ་བའི་རྩོམ་པ་ཡོད་དོ་ཞེ་ན།

མ་སོང་བའི་ལམ་ལ་འགྲོ་བའི་རྩོམ་པ་ག་ལ་ཡོད་དེ་རང་བཞིན་གྱིས་མེད་པར་ཐལ། མ་སོང་བ་ན་འགྲོ་བའི་བྱ་བ་མ་བརྩམས་པ་ཡིན་ལ། འགྲོ་བའི་བྱ་བ་བརྩམས་མ་བརྩམས་གཉིས་གཞི་གཅིག་ལ་འདུ་བ་འགལ་བའི་ཕྱིར་རོ། །གཉིས་པ་ནི། གལ་ཏེ་འགྲོ་བ་རང་བཞིན་གྱིས་ཡོད་དེ། གང་དུ་འགྲོ་བའི་ལམ་ཡོད་པའི་ཕྱིར་རོ་ཞེ་ན། སོང་ཟིན་པ་དང་བགོམ་བཞིན་པ་དང་མ་སོང་བའི་ལམ་ལ་བདེན་པ་བ་ཅི་ཞིག་རྣམ་པར་བརྟག་ཏུ་མི་རུང་བར་ཐལ། འགྲོ་བའི་རྩོམ་པ་རང་བཞིན་གྱིས་ཡོད་ན། སྣང་དུ་རུང་བ་ལས་རྣམ་པ་ཐམས་ཅད་དུ་མེད་པ་ཉིད་ཡིན་པའི་ཕྱིར་རོ། །གསུམ་པ་ནི། གལ་ཏེ་འགྲོ་བ་རང་བཞིན་གྱིས་ཡོད་དེ། གཉེན་པོ་སྡོད་པ་ཡོད་པའི་ཕྱིར་རོ། །ཞེ་ན། འགྲོ་བ་པོ་ཆོས་ཅན། རང་བཞིན་གྱིས་མ་སོང་སྟེ། འོག་གི་རིགས་པས་གནོད་པའི་ཕྱིར་རོ། །འགྲོ་བ་པོ་མ་ཡིན་པ་ཆོས་ཅན། རང་བཞིན་གྱིས་སྡོད་པ་མ་ཡིན་ཏེ། དེ་ལྟར་ན་སྔར་བསྡད་ཟིན་པ་སླར་ཡང་སྡོད་པའི་བྱ་བ་རྩོམ་པ་དང་དུས་གཅིག་ཏུ་སྡོད་པའི་བྱ་བ་གཉིས་ཡོད་པ་རང་འགྱུར་བའི་ཕྱིར་རོ། །འགྲོ་བ་པོ་དང་འགྲོ་བ་པོ་མ་ཡིན་པ་ལས་གཞན་པའི་ཕུང་གསུམ་པ་གང་ཞིག་སྡོད་པར་འགྱུར་ཏེ་མི་སྡོད་པར་ཐལ། དེ་མེད་པའི་ཕྱིར་རོ། ། འགྲོ་བ་པོ་སྡོད་དོ་ཞེ་ན། འགྲོ་བ་པོ་སྡོད་དོ་ཞེས་པའི་ཚིག་གི་དོན་རང་བཞིན་གྱིས་གྲུབ་པ་ཇི་ལྟར་འཐད་པ་ཉིད་དུ་འགྱུར་ཏེ་མི་འགྱུར་བར་ཐལ། རྒྱུ་མཚན་གང་གི་ཚེ་འགྲོ་བའི་བྱ་བ་མེད་པར་ནི་འགྲོ་བ་འཐད་པར་མི་འགྱུར་ཞིང་འགྲོ་བའི་བྱ་བ་དང་སྟོང་པ་ཉིད་གཉིས་དུས་གཅིག་ལ་འདུ་བ་འགལ་བའི་ཕྱིར་རོ། །བཞི་པ་ནི། གལ་ཏེ་འགྲོ་བ་རང་བཞིན་གྱིས་ཡོད་དེ། དེ་ལས་ལྡོག་པ་རང་བཞིན་གྱིས་ཡོད་པའི་ཕྱིར་རོ། །ཞེ་ན། བགོམ་བཞིན་པའི་ལམ་ཆོས་ཅན། ཁྱོད་ལ་འགྲོ་བ་ལས་ལྡོག་པ་རང་བཞིན་གྱིས་གྲུབ་པར་མི་འགྱུར་ཏེ་ཁྱོད་ཉིད་རང་བཞིན་གྱིས་མ་གྲུབ་པའི་ཕྱིར་རོ། །སོང་ཟིན་པའི་ལམ་ཆོས་ཅན། ཁྱོད་ལའང་མེད་དེ། ཁྱོད་ལ་འགྲོ་（༦བ）བའི་བྱ་བ་འགགས་པའི་ཕྱིར་རོ།

།མ་སོང་བའི་ལམ་ཆོས་ཅན། ཁྱོད་ལས་ཀྱང་དེ་ཡོད་པ་མ་ཡིན་ཏེ། ཁྱོད་ལ་འགྲོ་བའི་བྱ་བ་ད་ལྟར་བ་མེད་པའི་ཕྱིར་རོ༑ ༑དེས་ན་འགྲོ་བ་ལས་ལྡོག་པ་རང་བཞིན་གྱིས་མ་གྲུབ་པར་ཐལ། ལམ་གསུམ་གང་ལ་ཡང་རང་བཞིན་གྱིས་གྲུབ་པ་མེད་པའི་ཕྱིར་རོ། །ལྔ་པ་ནི། གལ་ཏེ་གནས་པ་ཡོད་དེ། དེའི་གཉེན་པོ་འགྲོ་བ་ཡོད་པའི་ཕྱིར་རོ། །ཞེ་ན། འགྲོ་བ་ཡང་ནི་འགྲོ་དང་མཚུངས་ཞེས་སྦྱར་རོ། །གནས་པའི་སྒྲུབ་བྱེད་དུ་བཀོད་པའི་འགྲོ་བ་ཆོས་ཅན། ཁྱོད་ཀྱི་གནས་པ་བདེན་པར་སྒྲུབ་མི་ནུས་པར་ཐལ། ཁྱོད་ཀྱི་སྒྲུབ་བྱེད་དུ་གནས་པ་རང་བཞིན་གྱིས་གྲུབ་པ་བཀོད་པ་དང་སུན་འབྱིན་མཚུངས་པའི་ཕྱིར་རོ། །ཇི་ལྟར་མཚུངས་ན། རེ་ཞིག་གནས་ལ་མི་འགྲོ་སྟེ། །ཞེས་སོགས་འདོན་པ་བསྒྱུར་ལ་དགག གལ་ཏེ་གནས་པ་ཡོད་དེ། གནས་པར་རྩོམ་པ་ཡོད་པའི་ཕྱིར་རོ༑ ༑ཞེ་ན། འཇུག་པ་ཡང་ནི་འགྲོ་དང་མཚུངས་ཞེས་སྦྱར་རོ། །གནས་པའི་སྒྲུབ་བྱེད་དུ་བཀོད་པའི་འཇུག་པ་སྟེ་གནས་པ་རྩོམ་པ་ཆོས་ཅན། ཁྱོད་ཀྱི་གནས་པ་བདེན་པར་སྒྲུབ་མི་ནུས་པར་ཐལ། ཁྱོད་ཀྱང་འགྲོ་བའི་སྒྲུབ་བྱེད་དུ་འགྲོ་རྩོམ་བདེན་པ་བཀོད་པ་དང་སུན་འབྱིན་མཚུངས་པའི་ཕྱིར་རོ། །ཇི་ལྟར་མཚུངས་ན། གནས་ལ་གནས་པའི་རྩོམ་མེད་དེ། །ཞེས་སོགས་འདོན་བསྒྱུར་ལ་དགག་གོ ། གལ་ཏེ་གནས་པ་ཡོད་དེ། དེ་ལས་ལྡོག་པ་ཡོད་པའི་ཕྱིར་རོ། །ཞེ་ན། ལྡོག་པ་ཡང་ནི་འགྲོ་དང་མཚུངས་ཞེས་སྦྱར་རོ། །གནས་པའི་སྒྲུབ་བྱེད་དུ་བཀོད་པའི་ལྡོག་པ་ཆོས་ཅན། ཁྱོད་ཀྱི་གནས་པ་རང་བཞིན་གྱིས་སྒྲུབ་མི་ནུས་པར་ཐལ། ཁྱོད་ཀྱང་འགྲོ་བའི་སྒྲུབ་བྱེད་དུ་འགྲོ་བ་ལས་ལྡོག་པ་བཀོད་པ་དང་སུན་འབྱིན་མཚུངས་པའི་ཕྱིར་རོ། །ཇི་ལྟར་མཚུངས་ན། གནས་བཞིན་པ་ལས་མི་ལྡོག་སྟེ། །ཞེས་སོགས་འདོན་པ་བསྒྱུར་ལ་དགག་གོ །བཞི་པ་ལ་གཉིས། འགྲོ་བ་པོ་དང་འགྲོ་བ་ལ་གཅིག་དང་ཐ་དད་པ་ལ་བརྟགས་ཏེ་དགག་པ་དང༌། འགྲོ་བ་པོར་འཇོག་པའི་བྱ་བ་ལ་བྱ་བ་གཉིས་པ་ཡོད་མེད་བརྟགས་ནས་དགག་པའོ།

།དང་པོ་ནི། འགྲོ་བའི་བྱ་བ་དེ་དང་འགྲོ་བ་པོ་ཆོས་ཅན། རང་བཞིན་གཅིག་པ་དེ་ཉིད་ཅེས་ཀྱང་བྱར་མི་རུང་སྟེ། བྱ་བྱེད་ཀྱི་རྣམ་དབྱེ་སོ་སོར་མཐོང་བའི་ཕྱིར་རོ། །འགྲོ་བ་དང་ནི་འགྲོ་བ་གཉིས་ཆོས་ཅན། རང་བཞིན་གཞན་ཉིད་ཅེས་ཀྱང་བྱར་མི་རུང་སྟེ། ཕན་ཚུན་ལྟཽས་གྲུབ་ཡིན་པའི་ཕྱིར་རོ། །གལ་ཏེ་འགྲོ་བ་གང་ཡིན་པ་དེ་ཉིད་དང་འགྲོ་བ་པོ་རང་བཞིན་གཅིག་ཡིན་ན་བྱེད་པ་པོ་དང་ལས་ཉིད་ཀྱང་རང་བཞིན་གཅིག་པ་ཉིད་དུ་ཐལ། དེ་གཉིས་རང་བཞིན་གཅིག་ཡིན་པའི་ཕྱིར་རོ། །གལ་ཏེ་འགྲོ་བ་དང་འགྲོ་བ་པོ་རང་བཞིན་གཞན་པ་ཉིད་དུ་རྣམ་པར་བརྟགས་ན་འགྲོ་བ་པོ་མེད་པའི་འགྲོ་བ་དང་འགྲོ་བའི་བྱ་བ་མེད་པའི་འགྲོ་བ་པོ་ཡོད་པར་ཐལ། དེ་ཉིད་རང་བཞིན་གཞན་དུ་གྲུབ་པའི་ཕྱིར་རོ། །འགྲོ་བ་པོ་དང་འགྲོ་བའི་བྱ་བ་དེ་གཉིས་རང་བཞིན་གྱིས་གྲུབ་པ་ཇི་ལྟར་ཡོད་དེ་མེད་པར་ཐལ། བྱེད་པ་པོ་དང་བྱ་བ་གང་དག་དངོས་པོ་སྟེ་རང་བཞིན་གཅིག་པ་དང་དངོས་པོ་སྟེ་རང་བཞིན་གཞན་པ་ཉིད་དུ་མི་གྲུབ་པར་གྱུར་པ་ཡོད་པ་མ་ཡིན་པའི་ཕྱིར་རོ། །གཉིས་པ་ནི། གལ་ཏེ་འགྲོ་བ་པོར་འཇོག་བྱེད་ཀྱི་འགྲོ་བའི་བྱ་བ་དེ་ཉིད་ཀྱིས་འགྲོ་བར་བྱེད་དོ་ཞེ་ན་（༧ན）འགྲོ་བའི་བྱ་བ་གང་གིས་འགྲོ་བ་པོར་མངོན་པར་གསལ་བར་བྱེད་པའི་འགྲོ་བའི་བྱ་བ་དེས་ནི་འགྲོ་བ་པོར་གྱུར་ཟིན་པ་དེ་སླར་ཡང་འགྲོ་བར་བྱེད་པ་མ་ཡིན་ཏེ། གང་གི་ཕྱིར་ན་ལྷ་བྱིན་གང་ཞིག་གྲོང་ངམ་གྲོང་ཁྱེར་གང་དུ་འགྲོ་བར་མཐོང་བ་བཞིན་དུ་འགྲོ་བའི་བྱ་བའི་སྔ་རོལ་ན་འགྲོ་བ་པོ་ཡོད་ན་དེ་ལྟར་ཡིན་ཀྱང་དེ་མེད་པའི་ཕྱིར་རོ། །འགྲོ་བ་པོར་འཇོག་བྱེད་ཀྱིས་འགྲོ་བའི་བྱ་བ་རྫས་གཞན་པ་ཞིག་གིས་འགྲོ་བར་བྱེད་དོ་ཞེ་ན། འགྲོ་བའི་བྱ་བ་གང་གིས་འགྲོ་བ་པོར་མངོན་པར་གསལ་བར་བྱེད་པའི་བྱ་བ་དེ་ལས་རང་བཞིན་གཞན་པས་ཀྱང་འགྲོ་བ་པོ་དེ་འགྲོ་བར་བྱེད་པ་མ་ཡིན་ཏེ། གང་གི་ཕྱིར་ན་འགྲོ་བ་པོ་གཅིག་པུ་ལ་དུས་གཅིག་ཏུ་འགྲོ་བའི་བྱ་བ་རིགས་མཐུན་གཉིས་མི་འཐད་པའི་ཕྱིར་རོ།

།གཉིས་པ་ནི། འགྲོ་བ་པོ་ཡིན་པར་གྱུར་པ་ནི་ཆོས་ཅན། རང་བཞིན་གྱིས་མི་འགྲོ་སྟེ། སྔར་བཤད་པའི་འགྲོ་བའི་ལམ་རྣམ་པ་གསུམ་གང་དུ་ཡང་རང་བཞིན་གྱིས་འགྲོ་བར་མི་བྱེད་པའི་ཕྱིར་རོ། །འགྲོ་བ་པོ་མ་ཡིན་པར་ནི་གྱུར་དེ་ཡང་ཆོས་ཅན། མི་འགྲོ་སྟེ། འགྲོ་བའི་ལམ་གསུམ་གང་དུ་ཡང་འགྲོ་བར་མི་བྱེད་པའི་ཕྱིར་རོ། །འགྲོ་བ་པོ་ཡིན་དང་མ་ཡིན་གྱུར་པ་ལས་གཞན་པའི་ཕུང་པོ་གསུམ་པ་ཡང་འགྲོ་རྣམས་གསུམ་དུ་འགྲོ་བར་མི་བྱེད་དེ། དེ་མི་སྲིད་པའི་ཕྱིར་རོ༑ ༑གཉིས་པ་མཇུག་བསྡུ་བ་ནི། འགྲོ་བའི་བྱ་བ་དང་འགྲཽ་བ་པོ་དང་བགྲོད་པར་བྱ་བ་ལམ་ཆོས་ཅན། རང་བཞིན་གྱིས་ཡོད་པ་མ་ཡིན་པར་ཐལ། རིགས་ཤེས་ཀྱིས་དཔྱད་མི་བཟོད་པ་དེའི་ཕྱིར་རོ། །གཉིས་པ་ནི། འགྲོ་འོང་རང་བཞིན་གྱིས་སྟོང་པའི་ཟབ་མོའི་དོན་རྟོག་གེ་ཉི་ཚེས་སྒྲུབ་བོ་སྙམ་པ་དགག་པ་དང་འགྲོ་འོང་མེད་པར་གསུངས་པའི་གསུང་རབ་ཐམས་ཅད་རབ་ཏུ་བྱེད་པ་འདིས་བཤད་པར་བྱ་བ་ཡིན་ནོ། །ཞེས་བསྟན་པའི་ཕྱིར་དུ་ངེས་དོན་གྱི་ལུང་དང་སྦྱར་བའི་ཕྱོགས་ཙམ་སྟོན་པ་ནི་རྒྱ་ཆེར་རོལ་བ་ལས། ས་བོན་ཡོད་ན་མྱུ་གུ་ཇི་བཞིན་ཏེ།། ས་བོན་གང་ཡིན་མྱུ་གུ་དེ་ཉིད་མིན། །དེ་ལས་གཞན་མིན་དེ་ཡང་མ་ཡིན་ཏེ། །དེ་ལྟར་རྟག་མིན་ཆད་མིན་ཆོས་ཉིད་དོ། །རྒྱ་ལས་རྒྱ་ཡིས་འབུར་ནི་སྣང་མོད་ཀྱི།། རྒྱ་དེ་འཕོས་པར་དམིགས་པའང་ཡོད་མ་ཡིན། །དེ་ལ་དེ་མེད་གཞན་ལ་མ་ཡིན་ཏེ༑ ༑དེ་ལྟར་འདུས་བྱས་རྟག་མེད་ཆད་པ་མེད། །ཅེས་སོགས་གསུངས་པ་དང༌། དཀོན་མཆོག་བརྩེགས་པ་ལས་ཀྱང༌། ཚེ་དང་ལྡན་པ་དག་གར་དོང་གང་ནས་ལྷག དེ་དག་གིས་སྨྲས་པ། བཙུན་པ་རབ་འབྱོར་གང་དུ་ཡང་འགྲོ་བ་མེད་པ་དང་གང་ནས་ཀྱང་འོང་བ་མེད་པའི་ཕྱིར། བཅོམ་ལྡན་འདས་ཀྱིས་ཆོས་བསྟན་ཏོ། །ཞེས་གསུངས་སོ། །གསུམ་པ་ནི། རབ་བྱེད་བརྒྱད་པར་གསུངས་པ་ལྟར། འགྲོ་བོ་འགྲོ་ལ་བརྟེན་བྱས་ཤིང༌། འགྲོ་བ་ཉིད་ཀྱང་འགྲོ་པོ་ལ། །བརྟེན་ནས་འབྱུང་བ་མ་གཏོགས་པ།

།འགྲུབ་པའི་རྒྱུ་ནི་མ་མཐོང་ངོ༌། །ཞེས་སྦྱར་ནས་འགྲོ་བ་དང༌། འགྲོ་བའི་བྱ་བ་དང་འགྲོ་བའི་ཡུལ་རྣམས་ཐ་སྙད་ཀྱི་དབང་གིས་བཞག་པ་ཙམ་ཡིན་གྱི་རང་བཞིན་གྱིས་གྲུབ་པ་རྡུལ་ཙམ་ཡང་མེད་པར་ངེས་པར་བྱ། དེ་ཡང་དང་པོར་མངོན་སུམ་དུ་གྱུར་པའི་འགྲོ་འོང་རགས་པ་དང་དེ་ནས་འཇིག་རྟེན་སྔ་མ་ནས་འདིར་འོངས་པ་དང༌། འདི་ནས་ཕ་རོལ་ཏུ་འགྲོ་བ་རྣམས་ལ་ཡང་སྦྱར་ནས་（༧བ）རང་བཞིན་མེད་པའི་ཚུལ་ངེས་པར་བྱ། དེ་ནས་ཆོས་ཀྱི་དབང་དུ་བྱས་པའི་གཟུགས་སོགས་དངོས་པོ་རྣམས་ལ་སྐྱེ་བའི་ཚེ། གང་ནས་མི་འོང་འགག་པའི་ཚེ་གང་དུ་ཡང་མི་འགྲོ་བ་ལ་རིགས་པ་འདོན་པ་སྤོས་པ་དང༌། བྱ་བྱེད་གཞན་ཐམས་ཅད་ཡང་དེ་ལྟར་སྦྱར་རོ། །འགྲོ་བ་དང་འོང་བ་བརྟག་པ་ཞེས་བྱ་བ་ཚིགས་བཅད་ཉེར་ལྔའི་བདག་ཉིད་རབ་ཏུ་བྱེད་པ་གཉིས་པའི་དོན་བསྡུས་པའོ།། །།རབ་བྱེད་གསུམ་པ། དབང་པོ་བརྟག་པ་བཤད་པ།

གཉིས་པ་བདག་མེད་གཉིས་རྒྱས་པར་བཤད་པ་ལ་ལྔ། ཆོས་དང་གང་ཟག་སོ་སོར་ཕྱེ་སྟེ་བཤད་པ་དང༌། དངོས་པོ་ཙམ་རང་བཞིན་གྱིས་སྟོང་པར་བསྟན་པ་དང༌། བདག་མེད་པའི་དེ་ཁོ་ན་ཉིད་ལ་འཇུག་པའི་ཚུལ་དང༌། དུས་རང་བཞིན་གྱིས་སྟོང་པར་བསྟན་པ་དང༌། སྲིད་པའི་རྒྱུན་རང་བཞིན་གྱིས་སྟོང་པར་བསྟན་པའོ། །དང་པོ་ལ་གཉིས། །ཆོས་ཀྱི་བདག་མེད་བཤད་པ་དང༌། གང་ཟག་གི་བདག་མེད་བཤད་པའོ། །དང་པོ་ལ་གཉིས། ཆོས་གསུམ་བདག་མེད་པར་བཤད་པ་དང༌། དེ་ལ་བདག་ཡོད་པའི་སྒྲུབ་བྱེད་དགག་པའོ། །དང་པོ་ལ་གསུམ། སྐྱེ་མཆེད་ལ་ཆོས་བདག་དགག ཕུང་པོ་ལ་ཆོས་བདག་དགགཁམས་ལ་ཆོས་བདག་དགག་པའོ། །དང་པོ་ལ་གསུམ། རབ་བྱེད་ཀྱི་གཞུང་བཤད་པ། །ངེས་དོན་གྱི་ལུང་དང་སྦྱར་བ། དོན་བསྡུས་ཏེ་མཚན་བསྟན་པའོ། །དང་པོ་ལ་གཉིས། ཕྱོགས་སྔ་མ་དགོད་པ་དང༌། དེ་སུན་དབྱུང་བའོ། །དང་པོ་ནི། འགྲོ་བ་སོགས་གསུམ་མེད་ཀྱང་ལྟ་བ་ལ་སོགས་པ་ངེས་པར་ཁས་བླངས་དགོས་ཏེ། ཆོས་མངོན་པའི་མདོ་ལས། ལྟ་བར་བྱེད་པ་དང་ཞེས་པ་ནས་སེམས་པར་བྱེད་པའི་ཡིད་ཀྱི་བར་དབང་པོ་དྲུག་དང་དེ་དག་གི་སྤྱོད་ཡུལ་བལྟ་བར་བྱ་བ་དང་སོགས་ཀྱིས་ཤེས་པར་བྱ་བའི་བར་ཡུལ་དྲུག་གསུངས་པའི་ཕྱིར་རོ། །ཞེ་ན། གཉིས་པ་ལ་གཉིས། ལྟ་བའི་ཆོས་གསུམ་རང་བཞིན་གྱིས་གྲུབ་པ་དགག རིགས་པ་དེ་གཞན་ལའང་སྦྱར་བའོ། །དང་པོ་ལ་གཉིས། ལྟ་བའི་བྱེད་པ་པོ་དགག ལྟ་བའི་ལས་དང་བྱ་བ་དགག་པའོ། །དང་པོ་ལ་གཉིས། མིག་ལྟ་བའི་བྱེད་པ་པོ་ཡིན་པ་དགག བདག་གམ་རྣམ་ཤེས་ལྟ་བའི་བྱེད་པ་པོ་ཡིན་བདག་པའོ། །དང་པོ་ལ་གཉིས། རང་ལ་མི་ལྟ་བའི་རྟགས་ཀྱིས་དགག ལྟ་བའི་བྱ་བ་དང་འབྲེལ་མ་འབྲེལ་བརྟགས་ལ་དགག་པའོ། །དང་པོ་ལ་གསུམ། རྟགས་དགོད་པ་དང༌། མ་ངེས་པ་སྤང་བ། དོན་བསྡུ་བའོ། དང་པོ་ནི། གཟུགས་ལ་ལྟ་བའི་མིག་དེ་ཆོས་ཅན། རང་གི་བདག་ཉིད་དེ་ལ་ནི་ལྟ་བ་མ་ཡིན་ཏེ། རང་ཉིད་རང་ལ་བྱ་བ་བྱེད་པ་འགལ་བའི་ཕྱིར་རོ། ། འདོད་ན། གཞན་སྔོན་པོ་སོགས་དག་ལ་རང་བཞིན་གྱིས་ཇི་ལྟར་ལྟ་སྟེ་མི་ལྟ་བར་ཐལ༑

གང་ཞིག་བདག་ལ་མི་ལྟ་བའི་ཕྱིར་རོ། །གཉིས་པ་ནི། རང་ལ་མི་ལྟ་ཡང་གཞན་ལ་ལྟ་བ་རང་བཞིན་གྱིས་ཡོད་དེ། མེས་རང་མི་སྲེག་ཀྱང་གཞན་སྲེག་པ་བཞིན་ནོ་ཞེ་ན། ལྟ་བ་རང་བཞིན་གྱིས་ཡོད་པ་རབ་ཏུ་སྒྲུབ་པའི་ཕྱིར་དུ་མེ་ཡི་དཔེས་ནི་སྒྲུབ་ནུས་པ་མ་ཡིན་པར་ཐལ། མེའི་དཔེ་དེ་ནི་དངོས་ཀྱི་དོན་ལྟ་བ་དང་བཅས་ཏེ་ལན་བཏབ་ཅིང་སུན་ཕྱུང་ཟིན་པའི་ཕྱིར་རོ། །གང་གིས་ན། སོང་དང་མ་སོང་བགོམ་པ་ཡིས་སོ། །ཇི་ལྟར་ན་རེ་ཞིག་བལྟས་ལ་མི་ལྟ་སྟེ། །ཞེས་སོགས་དང༌༑ རེ་ཞིག་བསྲེགས་ལ་མི་སྲེག་སྟེ། །ཞེས་སོགས་འདོན་པ་བསྒྱུར་（༨ན）ལ་དགག་གོ །གསུམ་པ་ནི། མིག་དབང་ཆོས་ཅན། གཟུགས་ལ་རང་བཞིན་གྱིས་ལྟ་བར་བྱེད་པ་མ་ཡིན་པར་ཐལ། གང་གི་ཚེ་རང་གཞན་གང་ལ་ཡང་རང་བཞིན་གྱིས་ཅུང་ཟད་ཀྱང་མི་ལྟ་བའི་ཕྱིར། དེ་ཆོས་ཅན། གཟུགས་ལ་རང་བཞིན་གྱིས་ལྟ་བས་ན་ལྟ་བར་བྱེད་པ་ཡིན་ཞེས་བྱ་བ་དེ་ནི་ཇི་ལྟར་རིག་པར་འགྱུར་ཏེ་མི་འགྱུར་བར་ཐལ། ལྟ་བྱེད་དུ་རང་བཞིན་གྱིས་མེད་པའི་ཕྱིར་རོ། །གཉིས་པ་ནི། མིག་ལྟ་བྱེད་ཡིན་ན། མིག་ལྟ་བའི་རང་བཞིན་དུ་གྱུར་པ་ཞིག་གིས་ལྟའམ་མ་གྱུར་པ་ཞིག་གིས་ལྟ། དང་པོ་ལྟར་ན། མིག་ལྟ་བའི་རང་བཞིན་དུ་གྲུབ་པ་ཆོས་ཅན། སླར་ཡང་གཟུགས་ལ་རང་བཞིན་གྱིས་ལྟ་བ་ཉིད་མ་ཡིན་ཏེ་ཁྱོད་ལ་དུས་གཅིག་ཏུ་ལྟ་བ་རིགས་མཐུན་གཉིས་མེད་པའི་ཕྱིར་རོ། །གཉིས་པ་ལྟར་ན། མིག་ལྟ་བའི་རང་བཞིན་དུ་གྲུབ་པ་མ་ཡིན་པ་ཆོས་ཅན། གཟུགས་ལ་མི་ལྟ་བ་ཉིད་ཡིན་ཏེ། ལྟ་བའི་བྱ་བ་དང་བྲལ་བའི་ཕྱིར་རོ། །གཉིས་པ་ནི། མིག་ཤེས་དེ་གཟུགས་རྫས་གཞན་ལ་ལྟ་བའི་བྱེད་པ་པོ་ཡིན་ནོ་ཞེ་ན། མིག་ཤེས་ཆོས་ཅན། གཟུགས་ལ་ལྟ་བའི་བྱེད་པ་པོར་རང་བཞིན་གྱིས་མ་གྲུབ་པར་ཐལ། མིག་ལྟ་བའི་རང་བཞིན་དུ་གྲུབ་པ་འགོག་པའི་རིགས་པ་ཉིད་ཀྱིས་ཁྱོད་ལྟ་པོའང་རང་བཞིན་གྱིས་གྲུབ་པ་རྣམ་པར་བཤད་པར་ཤེས་པར་བྱ་བ་སྟེ་ཁེགས་པ་ཡིན་པའི་ཕྱིར་རོ། །ཇི་ལྟར་ན། ལྟ་པོ་རང་གི་བདག་ཉིད་ནི།

།དེ་ལ་ལྟ་བ་མ་ཡིན་ཉིད། །ཅེས་སོགས་འདོན་པ་བསྒྱུར་ལ་དགག་གོ །གཞན་ཡང་བལྟ་བའི་བྱ་བ་མ་སྤངས་པ་སྟེ་བལྟ་བའི་བྱ་བ་ལ་ལྟོས་པའི་ལྟ་བ་པོ་རང་བཞིན་གྱིས་ཡོད་པ་མ་ཡིན་ཏེ། ལྟ་བ་པོ་གྲུབ་མ་གྲུབ་གང་ཡང་ལྟ་བའི་བྱ་བ་རང་མཚན་ལ་མི་ལྟོས་པའི་ཕྱིར་རོ། །བལྟ་བའི་བྱ་བ་སྤངས་པར་ཏེ། དེ་ལ་མི་ལྟོས་པའི་ལྟ་བ་པོ་མ་གྲུབ་པར་ཐལ། མི་ལྟོས་པའི་ཆོས་མི་སྲིད་པའི་ཕྱིར་རོ། །གཉིས་པ་ནི། བལྟ་བྱ་དང་ལྟ་བའི་ལས་དེ་དག་རང་བཞིན་གྱིས་ག་ལ་ཡོད་དེ་མེད་པར་ཐལ། ལྟ་བ་པོ་རང་བཞིན་གྱིས་མེད་པའི་ཕྱིར་རོ། ། བྱ་བ་དང་ལས་ཡོད་དེ། དེའི་འབྲས་བུ་རྣམ་པར་ཤེས་པ་དང་གསུམ་འདུས་པའི་རེག་པ་དང་རེག་པ་དང་ཕྲད་པའི་ཚོར་བ་དང༌། ཚོར་བའི་རྐྱེན་གྱིས་སྲེད་པ་ཡོད་པའི་ཕྱིར་རོ་ཞེ་ན། ཇི་ལྟར་ཕ་དང་མ་དག་ལ་ཞེས་སོགས་ཀྱི་ཚིག་བཅད་ནི་འདིར་གཞུང་ཚིག་མ་ཡིན་ཏེ། རྩ་ཤེ་ལ། ཚིགས་བཅད་བཞི་བརྒྱ་ཞེ་དགུ་ཡོད་པར་བཤད་པ་དང་མི་མཐུན་པའི་ཕྱིར་རོ། །རྣམ་པར་ཤེས་པ་ལ་སོགས་པ་བཞི་རང་བཞིན་གྱིས་ཡོད་པ་མ་ཡིན་པར་ཐལ། བལྟ་བྱ་དང་ལྟ་བ་རང་བཞིན་གྱིས་མེད་པའི་ཕྱིར་རོ། །རྣམ་ཤེས་སོགས་བཞི་པོ་ཡོད་དེ། ལེན་པའི་རྐྱེན་གྱིས་སྲིད་པ་སྲིད་པའི་རྐྱེན་གྱིས་སྐྱེ་བ་སྐྱེ་བའི་རྐྱེན་གྱིས་རྒ་ཤི་སོགས་ཡོད་པའི་ཕྱིར་རོ། །ཞེ་ན། ཉེ་བར་ལེན་ལ་སོགས་ཇི་ལྟ་བུར་ན་རང་བཞིན་གྱིས་ཡོད་པར་འགྱུར་ཏེ་མེད་པར་ཐལ༑ དེའི་རྒྱུ་རྣམ་ཤེས་སོགས་རང་བཞིན་གྱིས་མེད་པའི་ཕྱིར་རོ། གཉིས་པ་ནི། ལྟ་བ་བཀག་ཀྱང་ཉན་པ་སོགས་རང་བཞིན་གྱིས་ཡོད་དོ། ཞེ་ན། ཉན་བྱེད་ནས་སེམས་པར་བྱེད་པའི་ཡིད་ཀྱི་བར་དང༌། ཉན་པ་པོ་དང་མཉན་པར་བྱ་བ་སོགས་ཆོས་ཅན། རང་བཞིན་གྱིས་མ་གྲུབ་པར་ཐལ། ལྟ་བ་སོགས་རང་བཞིན་གྱིས་（༨བ）གྲུབ་པ་འགོག་པའི་རིགས་པས་ཁྱོད་རང་བཞིན་གྱི་གྲུབ་པ་ཡང་ཁེགས་པའི་ཕྱིར་རོ། །ཇི་ལྟར་ཞེ་ན། ཉན་ཏེ་རང་གི་བདག་ཉིད་ནི། དེ་ལ་ཉན་པ་མ་ཡིན་ཉིད༑ ༑ཞེས་སོགས་དབང་པོ་ལྷག་མ་ལྔ་འདོན་པ་བསྒྱུར་ནས་དགག་གོ

།གཉིས་པ་ནི། དེ་ལྟར་བཀག་པ་ཡང་རྟོག་གེ་ཙམ་གྱིས་སྒྲུབ་པོ་སྙམ་པ་དགག་པ་དང༌། མིག་གིས་གཟུགས་མཐོང་བ་སོགས་བཀག་པའི་གསུང་རབ་ཐམས་ཅད་ཀྱང་རབ་ཏུ་བྱེད་པ་འདིས་བྱའོ་ཞེས་བསྟན་པའི་ཕྱིར་དུ་ངེས་དོན་གྱི་ལུང་དང་སྦྱར་བའི་ཕྱོགས་ཙམ་སྟོན་པ་ནི། སྲིད་པ་འཕོ་བའི་མདོ་ལས། མིག་གིས་གཟུགས་རྣམས་མི་མཐོང་ཞིང༌། །ཡིད་ཀྱིས་ཆོས་རྣམས་མི་ཤེས་ཏེ། །གང་དུ་འཇིག་རྟེན་མི་འཇུག་པ། །འདི་ནི་བདེན་པའི་མཆོག་ཡིན་ནོ། །གང་དུ་རྐྱེན་ཚོགས་པ་མཐོང་བར། །འདྲེན་པ་རབ་ཏུ་སྟོན་མཛད་པའི། །ས་དེ་དོན་དམ་འཛིན་པ་ནི། །ཉེ་བར་བརྟག་པ་ཆུབ་པར་འགྱུར། །ཞེས་སོགས་གསུངས་སོ། །གསུམ་པ་ནི༑ ལྟ་པོ་ལྟ་བ་ལ་བརྟེན་ཞིང༌། །ལྟ་བ་ཉིད་ཀྱང་ལྟ་པོ་ལ། །བརྟེན་ནས་འབྱུང་བ་མ་གཏོགས་པ། །འགྲུབ་པའི་རྒྱུ་ནི་མ་མཐོང་ངོ༌། །ཞེས་པ་ལྟར་སྐྱེ་མཆེད་བཅུ་གཉིས་བྱ་བ་བྱེད་པ་སྒྱུ་མ་ལྟ་བུར་འཆར་བ་དང་བདེན་མེད་དུ་ངེས་པ་དང༌། དེ་ཡང་རང་རྒྱུད་ཀྱིས་བསྡུས་པའི་སྐྱེ་མཆེད་རྣམས་ལ་དེ་ལྟ་བུའི་ངེས་པ་ཆེར་བསྐྱེད་པར་བྱའོ། །དབང་པོ་བརྟག་པ་ཞེས་བྱ་བ་ཚིགས་བཅད་བརྒྱད་ཀྱི་བདག་ཉིད་རབ་ཏུ་བྱེད་པ་གསུམ་པའི་དོན་བསྡུས་པའོ།། །།རབ་བྱེད་བཞི་པ། ཕུང་པོ་བརྟག་པ་བཤད་པ། གཉིས་པ་ཕུང་པོ་ལ་ཆོས་བདག་དགག་པ་ལ་གསུམ། །རབ་བྱེད་ཀྱི་གཞུང་བཤད་པ། ངེས་དོན་གྱིས་ལུང་དང་སྦྱར་བ། དོན་བསྡུས་ཏེ་མཚན་བསྟན་པའོ༑ ༑དང་པོ་ལ་གསུམ། གཟུགས་ཕུང་རང་བཞིན་གྱིས་ཡོད་པ་དགག་པ། རིགས་པ་དེ་གཞན་ལ་སྦྱར་བ། རྩོད་པ་དང་འཆད་པའི་ཚེ་ལན་གདབ་ཚུལ་ལོ། ། དང་པོ་ལ་གཉིས། དོན་གཞན་དུ་ཡོད་པ་ལ་རྒྱུ་འབྲས་དགག ཡོད་མེད་དང་འདྲ་མི་འདྲ་ལ་རྒྱུ་འབྲས་དགག་པའོ། །དང་པོ་ནི། ཆོས་མངོན་པའི་མདོ་ལས། རྒྱུ་གཟུགས་འབྱུང་བ་ཆེན་པོ་བཞི་དང༌། འབྲས་གཟུགས་དབང་པོ་ལྔ་དང༌། དོན་ལྔ་རྒྱུ་འབྲས་སུ་གསུངས་པ་རང་བཞིན་གྱིས་གྲུབ་པའི་རྒྱུ་འབྲས་སུ་འདོད་པ་འགོག་པའི་དམ་བཅའ་ནི་གཟུགས་ཀྱི་རྒྱུ་འབྱུང་བ་བཞི་ལས་ནི་མ་གཏོགས་པར་འབྲས་གཟུགས་ནི་རང་བཞིན་གྱིས་དམིགས་པར་མི་འགྱུར་བར་ཐལ།

དེ་ཡོད་ན་དམིགས་སུ་རུང་བ་ལས་མ་དམིགས་པའི་ཕྱིར་རོ། །འབྲས་གཟུགས་ཞེས་བྱ་བ་ལས་མ་གཏོགས་པ་གཟུགས་ཀྱི་རྒྱུ་ཡང་རང་བཞིན་གྱིས་མི་སྣང་བར་ཐལ། རྟགས་སྔ་མའོ། །དམ་བཅའ་དེ་གཉིས་ཀྱི་དོན་སྒྲུབ་པ་ནི། འབྲས་གཟུགས་ནི་ཆོས་ཅན། ཁྱོད་ཀྱི་རྒྱུ་མེད་པར་ཐལ། གཟུགས་ཀྱི་རྒྱུ་ནི་མ་གཏོགས་པར་གཟུགས་ཁྱོད་རང་བཞིན་གྱིས་ཡོད་པའི་ཕྱིར་རོ། །འདོད་མི་ནུས་ཏེ། དོན་དངོས་པོ་གང་ཡང་རྒྱུ་མེད་པར་ནི་ཡུལ་དུས་གང་ནའང་མེད་པའི་ཕྱིར་རོ། །གཟུགས་ཀྱི་རྒྱུ་འབྱུང་བཞི་ཆོས་ཅན། འབྲས་བུ་མེད་པའི་རྒྱུར་འགྱུར་ཏེ་འབྲས་གཟུགས་ནི་མ་གཏོགས་པར་ཁྱོད་རང་བཞིན་གྱིས་ཡོད་པའི་ཕྱིར་རོ། །འདོད་མི་ནུས་ཏེ། འབྲས་བུ་མེད་ན་རྒྱུ་ཞེས་པའི་ཐ་སྙད་མེད་པའི་ཕྱིར་རོ། །གཉིས་པ་ནི།（༩ན）འབྲས་གཟུགས་རྒྱུ་གཟུགས་ལ་ཡོད་པ་སྐྱེའམ་མེད་པ་སྐྱེ། དང་པོ་ལྟར་ན། འབྲས་གཟུགས་ནི་ཆོས་ཅན། རྒྱུ་གཟུགས་དེ་ཁྱོད་ཀྱི་རྒྱུར་ཡང་འཐད་པར་མི་འགྱུར་བར་ཐལ༑ ཁྱོད་རྒྱུ་གཟུགས་ཀྱི་དུས་ན་ཡོད་པའི་ཕྱིར་རོ། །གཉིས་པ་ལྟར་ན་ཆོས་ཅན། རྒྱུ་གཟུགས་ཁྱོད་ཀྱི་རྒྱུར་ཡང་རང་བཞིན་གྱིས་འཐད་པར་མི་འགྱུར་བར་ཐལ། ཁྱོད་རྒྱུ་གཟུགས་ཀྱི་དུས་ན་མེད་པའི་ཕྱིར་རོ༑ ༑རྒྱུ་གཟུགས་མེད་ཀྱང་འབྲས་གཟུགས་ཡོད་དོ་ཞེ་ན། དབང་པོ་ལྔ་དང་དོན་ལྔ་ཆོས་ཅན། འབྲས་གཟུགས་སུ་འཐད་པར་མི་རུང་བར་ཐལ། ཁྱོད་སྐྱེད་བྱེད་ཀྱི་རྒྱུ་མེད་པའི་ཕྱིར་རོ། །རྒྱུ་མེད་ཀྱི་འབྲས་བུ་དགག་པ་ལ་མི་རུང་རུང་མ་ཡིན་ཉིད་ཅེས་ངེས་བཟུང་དང་བཅས་པའི་དགག་པ་གཉིས་སྤྲཽས་པ་ལ་དགོས་པ་ཡོད་དེ། རྒྱུ་མེད་པར་འདོད་པའི་ཕྱོགས་ནི་ཤིན་ཏུ་ཐ་ཆད་པར་ཤེས་པའི་ཆེད་ཡིན་པའི་ཕྱིར་རོ། །འཕགས་པ་ཆོས་ཅན་གཟུགས་ཀྱི་རྣམ་པར་རྟོག་པ་ཐོགས་བཅས་ཐོགས་མེད་སོགས་འགའ་ཡང་རྣམ་པར་བརྟག་པར་མི་བྱ་སྟེ། གཟུགས་རང་བཞིན་གྱིས་མེད་པའི་ཕྱིར་རོ། །ཡང་རྒྱུ་གཟུགས་རང་བཞིན་གྱིས་ཡོད་ན་རང་དང་འདྲ་བའི་འབྲས་བུ་སྐྱེད་དམ་མི་འདྲ་བ་བསྐྱེད།

དང་པོ་ལྟར་ན། འབྲས་བུའི་གཟུགས་ཆོས་ཅན། རྒྱུ་གཟུགས་དང་འདྲ་བ་རང་བཞིན་གྱིས་འཐད་པ་མ་ཡིན་ཏེ། ཁྱོད་དང་རྒྱུ་གཟུགས་མཚན་ཉིད་མི་འདྲ་བའི་ཕྱིར་རོ། །གཉིས་པ་ལྟར་ན། འབྲས་བུའི་གཟུགས་ཆོས་ཅན། རྒྱུ་གཟུགས་དང་མི་འདྲ་བ་རང་བཞིན་གྱིས་འཐད་པ་མ་ཡིན་ཏེ། ཁྱོད་རང་རྒྱུ་འབྱུང་བའི་འབྲས་བུ་ཡིན་པའི་ཕྱིར་རོ། །གཉིས་པ་ནི། གཟུགས་ཕུང་བཀག་ཀྱང་ཕུང་པོ་གཞན་རང་བཞིན་གྱིས་ཡོད་དོ་ཞེ་ན། ཚོར་བ་རང་དང་འདུ་ཤེས་དང་འདུ་བྱེད་དང་སེམས་དང་རྒྱུ་འབྲས་དང་ཡན་ལག་ཅན་སོགས་དངོས་པོ་ཐམས་ཅད་ཀྱང་ཆོས་ཅན། རང་བཞིན་གྱིས་མ་གྲུབ་པར་ཐལ། ཁྱོད་རང་གཞན་གྱིས་གྲུབ་པ་ཡང་རང་གཟུགས་ཕུང་རང་བཞིན་གྱིས་གྲུབ་པ་འགོག་པའི་རིགས་པ་ཉིད་ཀྱི་དཔྱད་པ་རིམ་པ་གསུམ་པོ་དེ་རྣམ་པ་ཐམས་ཅད་དུ་མཚུངས་པའི་ཕྱིར། ཇི་ལྟར་མཚུངས་ན། །ཚོར་བའི་རྒྱུ་ནི་མ་གཏོགས་པར། །ཚོར་བར་དམིགས་པར་མི་འགྱུར་རོ། །ཞེས་སོགས་ཕུང་པོ་ལྷག་མ་བཞི་འདོན་པ་བསྒྱུར་ལ་དགག་གོ །གསུམ་པ་ནི། རང་བཞིན་གྱིས་སྟོང་པ་ཁས་བླངས་པ་ཉིད་ཀྱི་སྒོ་ནས་གཟུགས་ཕུང་རང་བཞིན་མེད་དོ་ཞེས་པ་བརྩད་ཅིང་དགག་པ་བྱས་པའི་ཚེ་ཆོས་ཅན། རྒོལ་བ་གང་ཞིག་གིས་གཟུགས་ཕུང་རང་བཞིན་གྱིས་ཡོད་དེ། ཚོར་ཕུང་རང་བཞིན་གྱིས་ཡོད་པའི་ཕྱིར་རོ། །ཞེས་ལན་འདེབས་སྨྲ་བར་བྱེད་པ་དེ་ཡིས་སྨྲ་བ་ཐམས་ཅད་ལན་ཡང་དག་པར་བཏབ་པ་མ་ཡིན་པར་ཐལ། སྒྲུབ་བྱེད་ཚོར་བ་རང་བཞིན་གྱིས་ཡོད་པ་ཡང་བསྒྲུབ་བྱ་གཟུགས་རང་བཞིན་གྱིས་ཡོད་པ་དང་མཚུངས་པའི་ཕྱིར་རོ། །དེ་ལྟར་སྟོང་པ་ཉིད་ཀྱིས་བཤད་པ་བྱས་པའི་ཚེ་ཆོས་ཅན། སློབ་མ་གང་ཞིག་གིས་སྔ་མ་བཞིན་དུ་སྐྱོན་འདོགས་སྨྲ་བར་བྱེད་པ་དེ་ཡིས་སྨྲ་བ་ཐམས་ཅད་སྐྱོན་ཡང་དག་པར་བཏགས་པ་མ་ཡིན་ཏེ། སྔ་མ་བཞིན་བསྒྲུབ་བྱ་དང་མཚུངས་པའི་ཕྱིར་རོ། །གཉིས་པ་ནི། དེ་ལྟར་བསྟན་པ་ངེས་དོན་གྱི་ལུང་གིས་ཀྱང་（༩བ）འགྲུབ་པ་དང༌། ཕུང་པོ་རང་བཞིན་གྱིས་མེད་པར་སྟོན་པའི་གསུངས་རབ་ཐམས་ཅད་ཀྱང་རབ་ཏུ་བྱེད་པ་འདིས་བཤད་པར་བྱའོ་ཞེས་བསྟན་པའི་ཕྱིར་དུ་ངེས་དོན་གྱི་ལུང་སྦྱོར་མཛད་པ་ལས་ཕྱོགས་ཙམ་སྨོས་ན།

ཉན་ཐོས་ལ་བསྟན་པའི་མདོ་ལས།། གཟུགས་ནི་ལྦུ་བ་རྡོས་པ་འདྲ། །ཚོར་བ་ཆུ་བུར་དག་དང་མཚུངས། །འདུ་ཤེས་སྨིག་རྒྱུ་འདྲ་བ་སྟེ། །འདུ་བྱེད་རྣམས་ནི་ཆུ་ཤིང་བཞིན། །རྣམ་ཤེས་སྒྱུ་མ་ལྟ་བུ་ཞེས༑ ༑ཉི་མའི་གཉེན་གྱིས་བཀའ་བསྩལ་ཏོ། །ཞེས་སོགས་དུ་མ་གསུངས་སོ༑ ༑གསུམ་པ་ནི། དེ་ལྟར་ན་མིང་དུ་བཏགས་པ་ཙམ་ལ་ཕུང་པོའི་རྣམ་གཞག་ཆེས་འཐད་དོ་སྙམ་དུ་སྣང་ཕྱོགས་ཀྱི་ངེས་པ་དང་རང་བཞིན་གྱིས་གྲུབ་པ་ལ་དེ་མི་འཐད་དོ་སྙམ་དུ་སྟོང་ཕྱོགས་ཀྱི་ངེས་པ་གཉིས་ཕན་ཚུན་གཅིག་གཅིག་གི་གྲོགས་སུ་འགྲོ་བའི་རྟེན་འབྲེལ་གྱི་རིགས་པ་ལ་བློ་སྦྱོང་བར་བྱའོ། །ཕུང་པོ་བརྟག་པ་ཞེས་བྱ་བ་ཚིགས་བཅད་དགུའི་བདག་ཉིད་རབ་ཏུ་བྱེད་པ་བཞི་པའི་དོན་བསྡུས་པའོ།། །།རབ་ཏུ་བྱེད་པ་ལྔ་པ། ཁམས་བརྟག་པ་བཤད་པ། གསུམ་པ་ཁམས་ལ་ཆོས་བདག་དགག་པ་ལ་གསུམ། རབ་བྱེད་ཀྱི་གཞུང་བཤད་པ། ངེས་དོན་གྱི་ལུང་དང་སྦྱར་བ། དོན་བསྡུས་ཏེ་མཚན་བསྟན་པའོ། ། དང་པོ་ལ་གཉིས། ཁམས་དྲུག་རང་བཞིན་གྱིས་གྲུབ་པ་དགག ཡོད་མེད་ཀྱི་ མཐར་ལྟ་བ་སྨད་པའོ། །དང་པོ་ལ་གཉིས། ནམ་མཁའི་ཁམས་རང་བཞིན་གྱིས་གྲུབ་པ་དགག རིགས་པ་དེ་ཁམས་ལྷག་མ་ལ་ཡང་སྦྱར་བའོ། །དང་པོ་ལ་གསུམ། ནམ་མཁའི་ཁམས་ལ་མཚན་མཚོན་དགག དངོས་པོ་དང་དངོས་མེད་དུ་གྲུབ་པ་དགག བཀག་པ་རྣམས་ཀྱི་མཇུག་བསྡུ་བའོ། །དང་པོ་ལ་གསུམ། མཚན་གཞི་དགག མཚན་ཉིད་དགག མཇུག་བསྡུ་བའོ། །དང་པོ་ལ་གཉིས། མཚན་ཉིད་འཇུག་པ་དགག དེས་མཚན་གཞིའང་ཁེགས་པར་བསྟན་པའོ། །དང་པོ་ལ་གཉིས༑ སྔ་ཕྱི་ལ་བརྟགས་ནས་མཚན་ཉིད་འཇུག་པ་དགག མཚན་ཉིད་ཡོད་མེད་ལ་བརྟགས་ནས་མཚན་ཉིད་འཇུག་པ་དགག་པའོ། །དང་པོ་ནི། མདོ་ལས་སའི་ཁམས་དང་པོར་བསྟན་མོད་ཀྱང་འདིར་ནམ་མཁའི་ཁམས་རང་བཞིན་གྱིས་མེད་པར་བསྟན་པ་ནི་འཇིག་རྟེན་ན་ནམ་མཁའ་སྟོང་པར་གྲགས་པས་གྲགས་པའི་དོན་གྱིས་མ་གྲགས་པའི་དོན་སྒྲུབ་པའི་ཕྱིར་དུ། ནམ་མཁའི་མཚན་ཉིད་སྔ་རོལ་ན༑ ༑ཞེས་སོགས་གསུངས་སོ།

།མཚན་ཉིད་སྒྲིབ་ཐོགས་མེད་པ་དེ་མཚན་གཞི་ནམ་མཁའ་ལ་རང་བཞིན་གྱིས་འཇུག་པ་མ་ཡིན་པར་ཐལ། ནམ་མཁའི་མཚན་ཉིད་སྒྲིབ་ཐོགས་མེད་པའི་སྔ་རོལ་ན་མཚན་གཞི་ནམ་མཁའ་ཅུང་ཟད་ཀྱང་ཡོད་པ་མ་ཡིན་པའི་ཕྱིར་རོ། །གལ་ཏེ་མཚན་ཉིད་སྒྲིབ་ཐོགས་མེད་པ་ལས་ནམ་མཁའ་སྔ་བར་གྱུར་ན། དེའི་ཕྱིར་ནམ་མཁའི་དུས་ན་མཚན་ཉིད་སྒྲིབ་ཐོགས་མེད་པ་མེད་པར་ཐལ་ལོ། །འདོད་མི་ནུས་ཏེ། མཚན་ཉིད་མེད་པའི་མཚན་གཞི་དངོས་པོ་ནི་འགའ་ཡང་གང་ནའང་ཡོད་པ་མ་ཡིན་པའི་ཕྱིར་རོ། །མཚན་ཉིད་གང་དུ་འཇུག་པར་འགྱུར་བའི་ནམ་མཁའ་རང་བཞིན་གྱིས་མེད་པར་ཐལ། མཚན་ཉིད་ཀྱི་སྔ་རོལ་ན་མཚན་ཉིད་མེད་པའི་མཚན་གཞི་དངོས་པོ་མེད་པའི་ཕྱིར་རོ། །དེ་ཡང་གསུམ་དུ་བརྟགས་（༡༠ན）ན་མཚན་ཉིད་མེད་པའི་ནམ་མཁའ་ལ་མཚན་ཉིད་མི་འཇུག་པར་ཐལ། དེ་ལ་མཚན་ཉིད་འཇུག་མི་ནུས་པའི་ཕྱིར་རོ། །མཚན་ཉིད་དང་བཅས་པའི་ནམ་མཁའ་ལ་ཡང་མཚན་ཉིད་རང་བཞིན་གྱིས་འཇུག་པ་མ་ཡིན་པར་ཐལ། དེ་ལ་དེ་ལྟར་འཇུག་པ་དགོས་པ་མེད་པའི་ཕྱིར་རོ། །མཚན་ཉིད་དང་བཅས་པ་དང་མཚན་ཉིད་མེད་པ་ལས་གཞན་ལའང་མཚན་ཉིད་འཇུག་པར་མི་འགྱུར་ཏེ། དེ་འདྲ་མི་སྲིད་པའི་ཕྱིར་རོ། །གཉིས་པ་ནི། མཚན་གཞི་ནམ་མཁའ་རང་བཞིན་གྱིས་ཡོད་པ་འཐད་པར་མི་འགྱུར་བར་ཐལ། ནམ་མཁའ་ལ་མཚན་ཉིད་འཇུག་པ་རང་བཞིན་གྱིས་ཡོད་པ་མ་ཡིན་པའི་ཕྱིར་རོ། །གཉིས་པ་ནི། མཚན་ཉིད་སྒྲིབ་ཐོགས་མེད་ཀྱང་ནི་རང་བཞིན་གྱིས་ཡོད་པ་མ་ཡིན་པར་ཐལ། མཚན་གཞི་ནམ་མཁའ་རང་བཞིན་གྱིས་ཡོད་པར་འཐད་པ་མ་ཡིན་པའི་ཕྱིར་རོ། །གསུམ་པ་ནི། མཚན་གཞི་ནམ་མཁའ་རང་བཞིན་གྱིས་ཡོད་པ་མ་ཡིན་པར་ཐལ། ནམ་མཁའ་ལ་མཚན་ཉིད་འཇུག་པ་རང་བཞིན་གྱིས་མེད་པ་དེའི་ཕྱིར། འདོད་ན། མཚན་ཉིད་སྒྲིབ་ཐོགས་མེད་པ་རང་བཞིན་གྱིས་ཡོད་པ་ཉིད་མ་ཡིན་པར་ཐལ་ལོ། །གཉིས་པ་ལ། དངོས་ཀྱི་དོན་དང༌། རྩོད་པ་སྤང་བའོ། །དང་པོ་ནི། ནམ་མཁའ་མཚན་མཚོན་གྱི་རང་བཞིན་དུ་གྱུར་པ་མེད་ཀྱང་དངོས་པོའི་རང་བཞིན་དུ་ཡོད་དོ་ཞེ་ན་ནམ་མཁའ་ཆོས་ཅན།

དངོས་པོའི་རང་བཞིན་དུ་མེད་པར་ཐལ། མཚན་མཚོན་གྱི་རང་བཞིན་དུ་མེད་པའི་ཕྱིར། ཁྱབ་པ་ཡོད་དེ། མཚན་གཞི་དང་མཚན་ཉིད་ལས་མ་གཏོགས་པའི་དངོས་པོ་ཡང་ནི་ཡོད་པ་མ་ཡིན་པའི་ཕྱིར་རོ། །དངོས་མེད་ཀྱི་རང་བཞིན་དུ་ཡོད་དོ་ཞེ་ན། ནམ་མཁའ་ཆོས་ཅན། དགག་བྱ་དངོས་པོ་མེད་པ་གང་གི་རང་བཞིན་ཡིན་པར་འགྱུར་ཏེ་མ་ཡིན་པར་ཐལ། དགག་བྱ་དངོས་པོ་རང་བཞིན་གྱིས་ཡོད་པ་མ་ཡིན་པའི་ཕྱིར་རོ། །གཉིས་པ་ནི། དངོས་པོ་དང་དངོས་མེད་རང་བཞིན་གྱིས་ཡོད་དེ། དེ་ལ་རྟོག་པར་བྱེད་པོའི་གང་ཟག་ཡོད་པའི་ཕྱིར་རོ། །ཞེ་ན། གང་གིས་དངོས་པོ་དང་དངོས་མེད་ཤེས་པའི་གང་ཟག་རང་བཞིན་གྱིས་མེད་པར་ཐལ། དེ་དངོས་པོ་དང་དངོས་པོ་མེད་པ་དང་མི་མཐུན་ཆོས་དེ་གཉིས་གང་ཡང་མ་ཡིན་པའི་རང་བཞིན་དུ་མེད་པའི་ཕྱིར། དངོས་པོའི་རང་བཞིན་དུ་མེད་དེ། དངོས་པོ་ཡང་ནི་ཡོད་མ་ཡིན།། ཞེས་དང༌། དངོས་མེད་ཀྱི་རང་བཞིན་དུ་མེད་དེ། དངོས་མེད་གང་གི་ཡིན་པར་འགྱུར༑ ༑ཞེས་སོགས་སུ་བསྟན་པའི་ཕྱིར་རོ། །གསུམ་པ་ནི། ནམ་མཁའ་ཆོས་ཅན༑ ༑དངོས་པོ་དང་དངོས་མེད་དང་མཚན་གཞི་དང་མཚན་ཉིད་ཀྱི་རང་བཞིན་དུ་ཡོད་པ་མ་ཡིན་པར་ཐལ། དེ་དག་གིས་རང་བཞིན་དུ་གྲུབ་པ་བཀག་ཟིན་པ་དེའི་ཕྱིར་རོ། །གཉིས་པ་ནི། ས་སོགས་ཁམས་ལྔ་པོ་ནམ་མཁའི་ཁམས་ལས་གཞན་གང་དག་ཀྱང་ཆོས་ཅན། མཚན་མཚོན་སོགས་ཀྱི་རང་བཞིན་དུ་མེད་པར་ཐལ། ནམ་མཁའ་མཚན་མཚོན་སོགས་ཀྱི་རང་བཞིན་དུ་ཡོད་པ་འགོག་པ་དང་རིགས་པ་མཚུངས་པའི་ཕྱིར་རོ། །ཇི་ལྟར་མཚུངས་ན། ས་ཁམས་མཚན་ཉིད་སྔ་རོལ་ན།། ས་ཁམས་ཅུང་ཟད་ཡོད་མ་ཡིན། །ཞེས་སོགས་ཁམས་ལྷག་མ་ལ་ཡང་སྦྱར་རོ།། གཉིས་པ་ནི། བདེན་ཞེན་གྱི་བློ་ཆུང་གང་དག་རྟག་ཆད་དུ་ལྟ་བ་དེས་（༡༠བ）ནི་ཆོས་ཅན། རེ་ཞིག་ལ་བལྟ་བར་བྱ་བ་སྤྲོས་པ་ཐམས་ཅད་ཉེ་བར་ཞི་ཞིང་ཞི་བའི་མཚན་ཉིད་ཅན་གྱིས་མྱ་ངན་ལས་འདས་པ་མངོན་སུམ་དུ་མི་མཐོང་བར་ཐལ། དངོས་པོ་རྣམས་ལ་ཡོད་མེད་རྟག་ཆད་དུ་ལྟ་བའི་ཕྱིར་རོ།

།གཉིས་པ་ནི། དགོས་པ་གཉིས་ཀྱི་ཕྱིར་དུ་ངེས་དོན་གྱིས་ལུང་དང་སྦྱོར་བ་ཕྱོགས་ཙམ་སྟོན་པ་ནི། ཚངས་པ་ཁྱད་པར་སེམས་ཀྱིས་ཞུས་པ་ལས། འཇིག་རྟེན་ནམ་མཁའི་མཚན་ཉིད་དེ༑ ༑ནམ་མཁའ་ལ་ཡང་མཚན་ཉིད་མེད། །དེ་ཕྱིར་དེ་ཡིས་དེ་རྟོགས་པས། ། འཇིག་རྟེན་ཆོས་ཀྱིས་མ་གོས་སོ། །ཞེས་དང༌། འཇམ་དཔལ་རྣམ་པར་རོལ་པ་ལས་ཀྱང༌། བུ་མོ། ཁམས་དག་ཇི་ལྟར་བལྟ་བར་བྱ། བུ་མོས་སྨྲས་པ། འཇམ་དཔལ་འདི་ལྟ་སྟེ་དཔེར་ན། འཇིག་རྟེན་གསུམ་བསྐལ་བའི་མེས་བསྲེགས་པ་ན་ཐལ་བ་ཡང་མེད་པ་ལྟར་རོ། །ཞེས་སོགས་དུ་མ་གསུངས་སོ། །གསུམ་པ་ནི། དེ་ལྟ་ན་དོན་དམ་པར་མཚན་མཚོན་དང་དངོས་པོ་ཡོད་མེད་དུ་གྲུབ་པ་ཆེས་མི་འཐད་པ་དང༌། ཐ་སྙད་ཙམ་ལ་དེ་དག་གྲུབ་པ་ཆེས་འཐད་པའི་སྒོ་ནས་བདེན་གཉིས་ཀྱི་དོན་རྣམས་ངེས་པར་བྱའོ། ཁམས་བརྟག་པ་ཞེས་བྱ་བ་ཚིགས་བཅད་བརྒྱད་ཀྱི་བདག་ཉིད་རབ་ཏུ་བྱེད་པ་ལྔ་པའི་དོན་བསྡུས་པའོ།། །།རབ་ཏུ་བྱེད་པ་དྲུག་པ། འདོད་ཆགས་དང་ཆགས་པ་བརྟག་པ།

གཉིས་པ་ལ་གསུམ། བརྟེན་པ་ཀུན་ནས་ཉོན་མོངས་པ་ཡོད་པ་དགགམཚན་ཉིད་སྐྱེ་འཇིག་གནས་པ་ཡོད་པ་དགག རྒྱུ་ལས་དང་བྱེད་པ་པོ་ཡོད་པ་དགག་པའོ། །དང་པོ་ལ་གསུམ། རབ་བྱེད་ཀྱི་གཞུང་བཤད་པ། ངེས་དོན་གྱི་ལུང་དང་སྦྱར་བ། དོན་བསྡུས་ཏེ་མཚན་བསྟན་པའོ། །དང་པོ་ལ་གཉིས། ཕྱོགས་སྔ་མ་བརྗོད་པ་དང༌། དེ་དགག་པའོ། །དང་པོ་ནི། དངོས་སྨྲ་བ་ན་རེ། ཕུང་ཁམས་སྐྱེ་མཆེད་རང་བཞིན་གྱིས་ཡོད་དེ། བརྟེན་པ་ཀུན་ནས་ཉོན་མོངས་པ་ཡོད་པའི་ཕྱིར་རོ༑ ༑ཞེ་ན། གཉིས་པ་ལ་གསུམ། འདོད་ཆགས་དང་ཆགས་པ་རང་བཞིན་གྱིས་ཡོད་པ་དགག བཀག་པ་རྣམས་ཀྱི་མཇུག་བསྡུ་བ། རིགས་པ་དེ་གཞན་ལ་ཡང་སྦྱར་བའོ། །དང་པོ་ལ་གཉིས། སྔ་ཕྱིར་འབྱུང་བ་དགག ལྷན་ཅིག་ཏུ་འབྱུང་བ་དགག་པའོ། །དང་པོ་ལ་གཉིས། འདོད་ཆགས་ཀྱི་སྔ་རོལ་ན་ཆགས་པ་ཡོད་མེད་དགག་པ། ཆགས་པའི་སྔ་རོལ་ན་འདོད་ཆགས་ཡོད་མེད་དགག་པའོ། །དང་པོ་ནི༑ འདོད་ཆགས་རང་བཞིན་གྱིས་ཡོད་ན་ཆགས་པ་དང་སྔ་ཕྱི་དུས་མཉམ་གསུམ་གང་དུ་ཡོད། དང་པོ་ལྟར་ན། ཆགས་པ་སྔར་ཡོད་ཀྱིས་འདོད་ཆགས་རང་བཞིན་གྱིས་མེད་པར་ཐལ། གལ་ཏེ་འདོད་ཆགས་ཀྱི་སྔ་རོལ་ན་འདོད་ཆགས་མེད་པའི་ཆགས་པ་ཞིག་ཡོད་ན་དེ་ལ་བརྟེན་ནས་འདོད་ཆགས་ཡོད་དགོས་ཤིང་དེ་ཡོད་ན་ཆགས་པ་སྔར་ཡོད་ཀྱི་འདོད་ཆགས་ཡོད་པར་འགྱུར་བ་ལས་འདོད་ཆགས་དང་བྲལ་བའི་ཆགས་པ་མེད་པའི་ཕྱིར་རོ། །འདོད་ཆགས་ནི་ཟག་བཅས་ཀྱི་ཡུལ་དུ་ཡིད་དུ་འོང་བ་ལ་སྲེད་པའི་རྣམ་པ་ཅན་གྱི་སེམས་བྱུང་ངོ༌། །ཆགས་པ་ནི་འདོད་ཆགས་ཀྱི་རྟེན་དུ་གྱུར་པའི་བདག་གམ་རྣམ་ཤེས་སོ། །གཉིས་པ་ལྟར་ན་ཆགས་པ་སྔར་ཡོད་པར་མ་གྱུར་ན་འདོད་ཆགས་རང་བཞིན་གྱིས་ཡོད་པར་ག་ལ་འགྱུར་ཏེ་མེད་པར་ཐལ། རྟེན་མེད་པའི་བརྟེན་པ་མི་སྲིད་པའི་ཕྱིར་རོ། །སངས་རྒྱས་བསྐྱངས་ལྟར་ན།（༡༡ན）ཆགས་པ་སྔར་མེད་ཀྱི་འདོད་ཆགས་རང་བཞིན་གྱིས་མེད་པར་ཐལ། ཆགས་པ་སྔར་མེད་ན་སུ་ཡིས་འདོད་ཆགས་ཡིན་མི་ཤེས་པའི་ཕྱིར་རོ། །ཞེས་པ་ནི་གཞུང་སྔ་མའི་དོན་ནོ།

།ཕྱི་མ་ལ། ཆགས་པ་ཡོད་པར་གྱུར་ན་ཡང༌། འདོད་ཆགས་ཡོད་པར་ག་ལ་འགྱུར། ཞེས་སྟོན་ནས་ཆགས་པ་སྔར་ཡོད་ཀྱི་འདོད་ཆགས་རང་བཞིན་གྱིས་མེད་པར་ཐལ། དེ་གཉིས་འབྲེལ་བ་མེད་ན་གང་གིས་ཆགས་པར་བྱས་མི་ཤེས་པའི་ཕྱིར་རོ། །དེས་ན་གོང་འོག་གཉིས་གང་ལ་སྦྱར་མི་འདྲའོ། །གཉིས་པ་ནི། ཆགས་པ་རང་བཞིན་གྱིས་ཡོད་ན་འདོད་ཆགས་ཀྱི་སྔར་ཡོད་དམ་མེད་གཉིས་ཀ་ཡང་མི་རིགས་ཏེ། ཆགས་པ་ལ་ཡང་ཆོས་ཅན། འདོད་ཆགས་ནི་ཁྱོད་ཀྱི་སྔར་ཡོད་དམ་མེད་ཀྱང་རུང༌། ཁྱོད་རང་བཞིན་གྱིས་མེད་པར་ཐལ། ཁྱོད་རང་བཞིན་གྱིས་གྲུབ་པ་འགོག་པ་དང་ཆགས་པ་སྔར་ཡོད་མེད་ཀྱི་འདོད་ཆགས་རང་བཞིན་གྱིས་གྲུབ་པ་འགོག་པ་གཉིས་རིགས་པའི་རིམ་པ་མཚུངས་པའི་ཕྱིར་རོ། །ཇི་ལྟར་མཚུངས་ན་གལ་ཏེ་ཆགས་པའི་སྔ་རོལ་ན། ཆགས་མེད་འདོད་ཆགས་ཡོད་ན་ནི། །དེ་ལ་བརྟེན་ནས་ཆགས་པ་ཡོད། །འདོད་ཆགས་ཡོད་ན་ཆགས་ཡོད་འགྱུར། །ཞེས་དང༌། འདོད་ཆགས་ཡོད་པར་མ་གྱུར་ནའང༌༑ ༑ཆགས་པ་ཡོད་པར་ག་ལ་འགྱུར། །ཞེས་འདོན་པ་བསྒྱུར་ཏེའོ། །གཉིས་པ་ནི། ལྷན་ཅིག་ཏུ་རང་བཞིན་གྱིས་ཡོད་དོ་ཞེ་ན། འདི་དགག་པ་ལ་གཉིས། ལྟོས་པ་མེད་པས་ལྷན་ཅིག་པ་དགག་པ་དང༌། གཅིག་དང་ཐ་དད་ལ་ལྷན་ཅིག་དགག་པའོ། །དང་པོ་ནི། འདོད་ཆགས་དང་ཆགས་པ་དག་ཆོས་ཅན། ལྷན་ཅིག་ཉིད་དུ་རང་བཞིན་གྱིས་སྐྱེ་བ་མི་རིགས་པར་ཐལ། རང་བཞིན་གྱིས་ཡོད་པའི་ཕྱིར། ཁྱབ་པ་ཡོད་དེ། འདི་ལྟར་འདོད་ཆགས་དང་ཆགས་པ་དག་རང་བཞིན་གྱིས་ཡོད་ན་ཕན་ཚུན་ལྟོས་པ་མེད་པར་འགྱུར་བའི་ཕྱིར་རོ། །གཉིས་པ་ལ་གཉིས༑ གཅིག་དང་ཐ་དད་ལ་ལྷན་ཅིག་སྤྱིར་དགག ཐ་དད་ལ་ལྷན་ཅིག་བྱེ་བྲག་ཏུ་དགག་པའོ། །དང་པོ་ནི། ལྷན་ཅིག་པའི་འདོད་ཆགས་དང་ཆགས་པ་དག་རང་བཞིན་གཅིག་གམ། ཐ་དད། དང་པོ་ལྟར་ན། རང་བཞིན་གཅིག་ཉིད་ལ་ལྷན་ཅིག་ཉིད་མེད་དེ། བ་གླང་གཅིག་པུ་དེ་ཉིད་དེ་དང་ལྷན་ཅིག་པ་མ་ཡིན་པའི་ཕྱིར་རོ༑ ༑ཅི་སྟེ་རང་བཞིན་ཐ་དད་པ་ཉིད་ཡིན་ན། འདོད་ཆགས་དང་ཆགས་པ་ཆོས་ཅན༑

ལྷན་ཅིག་ཉིད་དུ་ཇི་ལྟར་འགྱུར་ཏེ་མི་འགྱུར་བར་ཐལ། དེའི་ཕྱིར་གལ་ཏེ་དེ་གཉིས་རང་བཞིན་ཅིག་པུ་ལ་ལྷན་ཅིག་འཐད་ན་དེའི་ཕྱིར། གྲོགས་མེད་པར་བ་གླང་གཅིག་པུ་དེ་ཡང་ལྷན་ཅིག་པ་དེར་འགྱུར་རོ། །གལ་ཏེ་དེ་གཉིས་རང་བཞིན་ཐ་དད་ཡང་ལྷན་ཅིག་ཡིན་ན་དེའི་ཕྱིར། གྲོགས་མེད་པར་ཡུལ་དུས་སོ་སོར་གནས་པའི་རྟ་དང་བ་གླང་ལ་ཡང་ལྷན་ཅིག་པ་དེར་འགྱུར་རོ། །གཉིས་པ་ལ་གསུམ། ཐ་དད་དུ་མ་གྲུབ་པས་ལྷན་ཅིག་མི་འགྲུབ་པ་དང། ཐ་དད་དུ་གྲུབ་ན་ལྷན་ཅིག་དགོས་པ་མེད་པ་དང༌། ཐ་དད་ལྷན་ཅིག་ལ་ལྟོས་ན་ཕན་ཚུན་བསྟེན་པར་བསྟན་པའོ། །དང་པོ་ནི། གལ་ཏེ་དེ་གཉིས་རང་བཞིན་གྱིས་ཐ་དད་པ་ལ་ལྷན་ཅིག་འཐད་ན། ཅི་གོ་འདོད་ཆགས་ཆགས་པ་དག་ཆོས་ཅན། ལྷན་ཅིག་ཏུ་（༡༡བ）རང་བཞིན་གྱིས་མེད་པར་ཐལ། རང་བཞིན་གྱིས་ཐ་དད་པ་ཉིད་དུ་གྲུབ་འགྱུར་རམ་ཏེ་གྲུབ་ན་ཁྱེད་གཉིས་ལྷན་ཅིག་ཏུ་འགྱུར་རིགས་པ་ལས་རང་བཞིན་ཐ་དད་དུ་མ་གྲུབ་པའི་ཕྱིར་རོ། །གཉིས་པ་ནི། གལ་ཏེ་འདོད་ཆགས་དག་རང་བཞིན་གྱིས་ཐ་དད་ཉིད་དུ་འགྲུབ་པར་འདོད་ན། གཉིས་པོ་དེ་དག་ཆོས་ཅན། རང་བཞིན་གྱིས་ཡོད་པར་སྒྲུབ་པའི་ཕྱིར་དུ་ལྷན་ཅིག་ཉིད་དུ་ནི་ཅིའི་ཕྱིར་ན་ཡོངས་སུ་རྟོག་པར་བྱེད་དེ་དོན་མེད་པར་ཐལ། དེ་གཉིས་ལྷན་ཅིག་གི་གོང་དུ་རང་བཞིན་གྱིས་ཐ་དད་པར་གྲུབ་ཟིན་པའི་ཕྱིར་རོ། །གསུམ་པ་ནི། འདིས་ཆགས་པར་བྱེད་དོ། །ཞེས་ཕན་ཚུན་ལྟོས་པའི་དགོས་པ་དེ་ཐ་དད་རྐྱང་པ་ལ་གྲུབ་པར་མ་གྱུར་པས་དེ་སྒྲུབ་པའི་ཕྱིར་དེ་གཉིས་ལྷན་ཅིག་འདོད་པར་བྱེད་དོ་ཞེ་ན། དེ་གཉིས་ཆོས་ཅན། ཕན་ཚུན་ལྟོས་པའི་ལྷན་ཅིག་རབ་ཏུ་སྒྲུབ་པའི་ཕྱིར་དུ་རང་བཞིན་གྱིས་ཐ་དད་ཉིད་དུ་ཡང་འདོད་དམ་སྟེ་འདོད་དགོས་པར་ཐལ། ཁྱེད་གཉིས་ལྷན་ཅིག་དེ་ཡང་རང་བཞིན་གཅིག་ལ་མ་གྲུབ་པའི་ཕྱིར་རོ། །དེ་གཉིས་ཆོས་ཅན། ལྷན་ཅིག་པའི་དངོས་པོ་རང་བཞིན་གྱིས་འགྲུབ་པར་མི་འགྱུར་བར་ཐལ། རང་བཞིན་གྱིས་ཐ་དད་པའི་དངོས་པོར་མ་གྲུབ་པའི་ཕྱིར་རོ།

།རང་བཞིན་ཐ་དད་པའི་དངོས་པོ་གང་ཡོད་ནའང་དེ་ལ་ལྷན་ཅིག་པའི་དངོས་པོར་འདོད་པར་བྱེད་དེ་མི་རིགས་པར་ཐལ། རེ་རེ་བ་དང་ཚོགས་པ་གང་ལ་ཡང་ལྷན་ཅིག་རང་བཞིན་གྱིས་མ་གྲུབ་པའི་ཕྱིར་རོ། །གཉིས་པ་ནི། དེ་ལྟར་ན་འདོད་ཆགས་དང་ཆགས་པ་དག་ཆོས་ཅན། རང་བཞིན་གྱིས་མ་གྲུབ་པར་ཐལ༑ ལྷན་ཅིག་དང་ལྷན་ཅིག་མ་ཡིན་པའི་སྔ་ཕྱི་བ་གང་གི་ཡང་རང་བཞིན་དུ་མི་འགྲུབ་པའི་ཕྱིར་རོ། །གཉིས་པ་ནི། འདོད་ཆགས་བཞིན་དུ་ཞེ་སྡང་དང་ཞེ་སྡང་བར་བྱ་བ་ལ་སོགས་པའི་ཆོས་རྣམས་ཀུན་ཆོས་ཅན། རང་བཞིན་གྱིས་མ་གྲུབ་པར་ཐལ། ལྷན་ཅིག་དང་ལྷན་ཅིག་མ་ཡིན་པའི་སྔ་ཕྱི་བ་གང་གི་ཡང་རང་བཞིན་དུ་མི་འགྲུབ་པའི་ཕྱིར་རོ། །དེ་ཡང། གལ་ཏེ་ཞེ་སྡང་སྔ་རོལ་ན། །ཞེ་སྡང་མེད་པའི་སྡང་ཡོད་ན། །དེ་ལ་བརྟེན་ནས་ཞེ་སྡང་ཡོད། །སྡང་ཡོད་ཞེ་སྡང་ཡོད་པར་འགྱུར།། ཞེས་སོགས་འདོན་པ་བསྒྱུར་ལ་དགག་གོ །གཉིས་པ་ནི། དགོས་པ་གཉིས་ཀྱི་ཕྱིར་དུ་ངེས་དོན་གྱི་ལུང་དང་སྦྱོར་བའི་ཕྱོགས་ཙམ་སྨོས་ན། ཏིང་ངེ་འཛིན་རྒྱལ་པོ་ལས། གཞོན་ནུ་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་ཐམས་ཅད་ཀྱི་དངོས་པོ་མེད་པའི་ངོ་བོ་ཉིད་ཀྱི་ཡེ་ཤེས་ལ་མཁས་པའི་ནི་གཟུགས་དང་སྒྲ་དྲི་དང་རོ་དང་རེག་བྱ་དང་ཆོས་ཐམས་ཅད་ལ་འདོད་ཆགས་པར་མི་བྱེད་ཞེ་སྡང་བར་མི་བྱེད་གཏི་མུག་པར་མི་བྱེད་དོ།། དེ་ཅིའི་ཕྱིར་ཞེ་ན། འདི་ལྟར་དེས་ཆོས་དེ་ཡང་དག་པར་རྗེས་སུ་མི་མཐོང་ཞིང༌། ཆོས་དེ་མི་དམིགས་ཏེ་གང་འདོད་ཆགས་པ་དང་གང་ལ་འདོད་ཆགས་པ་དང་གང་གིས་འདོད་ཆགས་པ་དང༌། གང་ཞེ་སྡང་བ་དང་གང་ལ་ཞེ་སྡང་བ་དང༌། གང་གིས་ཞེ་སྡང་བ་དང༌། གང་གཏི་མུག་པ་དང་གང་ལ་གཏི་མུག་པ་དང་གང་གིས་གཏི་མུག་པར་འགྱུར་བའི་ཆོས་དེ་དེས་ཡང་དག་པར་རྗེས་སུ་མི་མཐོང་ཞིང་མི་དམིགས་སོ། །ཆོས་དེ་ཡང་དག་པར་རྗེས་སུ་（༡༢ན）མི་མཐོང་ཞིང་མ་དམིགས་ན་ཁམས་གསུམ་པོ་ཐམས་ཅད་ལ་ཆགས་པར་མི་འགྱུར་ཏེ། མྱུར་དུ་ཏིང་ངེ་འཛིན་འདི་འཐོབ་བཽ།

།མྱུར་དུ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཀྱང་མངོན་པར་རྫོགས་པར་འཚང་རྒྱའོ་ཞེས་གསུངས་སོ། །གསུམ་པ་ནི། ཆགས་པ་འདོད་ཆགས་ལ་བརྟེན་ཞིང༌། ཞེས་སོགས་འདོན་པ་བསྒྱུར་ནས་ཀུན་ནས་ཉོན་མོངས་ཀྱི་ཆོས་དང་རྣམ་བྱང་གི་ཆོས་རྣམས་ཀྱི་སྟོང་ཕྱོགས་དང་སྣང་ཕྱོགས་ཀྱི་རྟེན་འབྲེལ་ལ་སྔར་ལྟར་ངེས་པར་བྱའོ། །འདོད་ཆགས་དང་ཆགས་པ་བརྟག་པ་ཞེས་བྱ་བ་ཚིགས་བཅད་བཅུའི་བདག་ཉིད་རབ་ཏུ་བྱེད་པ་དྲུག་པའི་དོན་བསྡུས་པའོ།། །།རབ་ཏུ་བྱེད་པ་བདུན་པ། སྐྱེ་གནས་འཇིག་གསུམ་བརྟག་པ། གཉིས་པ་མཚན་ཉིད་སྐྱེ་གནས་འཇིག་པ་དགག་པ་ལ་གསུམ། རབ་བྱེད་ཀྱི་གཞུང་བཤད་པ། ངེས་དོན་གྱི་ལུང་དང་སྦྱར་བ། དོན་བསྡུས་ཏེ་མཚན་བསྟན་པའོ༑ ༑དང་པོ་ལ་གཉིས། ཕྱོགས་སྔ་མ་བརྗོད་པ་དང༌། དེ་སུན་དབྱུང་བའོ། ། དང་པོ་ནི། དངོས་སྨྲ་བ་ན་རེ། ཕུང་པོ་རང་བཞིན་གྱིས་མེད་ན། འདུས་བྱས་མེད་པར་འགྱུར་ལ། དེ་ནི་མི་འཐད་དེ། ཆོས་མངོན་པའི་མདོ་ལས། འདུས་བྱས་སྐྱེ་བར་ཡང་མངོན། གནས་པར་ཡང་མངོན། གནས་པ་གཞན་དུ་འགྱུར་བར་ཡང་མངོན་ཞེས་གསུངས་པའི་ཕྱིར་རོ། །ཞེ་ན། གཉིས་པ་ལ་གསུམ། འདུས་བྱས་ཀྱི་མཚན་ཉིད་རང་བཞིན་གྱིས་གྲུབ་པ་དགགདེས་འདུས་མ་བྱས་རང་བཞིན་གྱིས་གྲུབ་པ་ཡང་ཁེགས་པར་བསྟན། དེ་ལྟར་བཀག་པ་ལ་ལུང་དང་འགལ་བ་སྤང་བའོ། །དང་པོ་ལ་གཉིས། སྤྱིའི་མཚན་ཉིད་དགག ཁྱད་པར་གྱི་མཚན་ཉིད་དགག་པའོ། །དང་པོ་ལ་གཉིས། མཚན་ཉིད་གསུམ་ཐུན་མོང་དུ་དགག སོ་སོར་དགག་པའོ། །དང་པོ་ལ་གསུམ། འདུས་བྱས་ཡིན་མ་ཡིན་བརྟགས་ནས་དགག རེ་རེ་བ་དང་ཚོགས་པ་གང་ཡིན་བརྟགས་ནས་དགག མཚན་ཉིད་གཞན་ཡོད་མེད་བརྟགས་ནས་དགག་པའོ། །དང་པོ་ནི། སྐྱེ་བ་འདུས་བྱས་ཡིན་པ་ཞིག་གིས་མཚོན་ནམ། མ་ཡིན་པ་ཞིག་གིས་མཚོན། གལ་ཏེ་སྐྱེ་བ་འདུས་བྱས་ཡིན་ན། སྐྱེ་བ་དེ་ལ་ཆོས་ཅན། མཚན་ཉིད་སྐྱེ་སོགས་དོན་གཞན་གསུམ་དང་ལྡན་པར་ཐལ། དེའི་ཕྱིར། ཅི་སྟེ་སྐྱེ་བའི་འདུས་མ་བྱས་ཡིན་ན། དེའི་ཕྱིར།

ཇི་ལྟར་འདུས་བྱས་ཀྱི་མཚན་ཉིད་ཡིན་ཏེ། མ་ཡིན་པར་ཐལ་ལོ། །གཉིས་པ་ནི། སྐྱེ་གནས་འཇིག་གསུམ་རེ་རེ་ནས་རིམ་གྱིས་མཚན་ཉིད་ཡིན་ནམ། ཅིག་ཅར་དུ་འདུས་པ་མཚན་ཉིད་ཡིན། དང་པོ་ལྟར་ན། སྐྱེ་བ་ལ་སོགས་པ་གསུམ་པོ་སོ་སོ་རེ་རེ་ཡིས་འདུས་བྱས་མཚན་ཉིད་བྱ་བར་ནི་ནུས་མ་ཡིན་པར་ཐལ། དེ་གསུམ་གཉིས་གཉིས་དང་བྲལ་བའི་རེ་རེ་བ་མི་སྲིད་པའི་ཕྱིར་རོ༑ ༑གཉིས་པ་ལྟར་ན། དེ་གསུམ་ཆོས་ཅན། གཞི་གཅིག་ལ་དུས་གཅིག་ཏུ་རང་བཞིན་གྱིས་འདུས་པ་ཡང་ནི་ཇི་ལྟར་འདུས་བྱས་མཚོན་བྱེད་དུ་མི་རུང་བར་ཐལ། ལྷན་ཅིག་ཏུ་རང་བཞིན་གྱིས་འཚོགས་པ་ནི་སྲིད་པའི་ཕྱིར་རོ། །གསུམ་པ་ལ་གཉིས༑ ཐལ་པ་དགོད་པ་དང༌། སྐྱོན་སྤོང་གི་ལན་དགག་པའོ། །དང་པོ་ནི༑ མཚན་ཉིད་སྐྱེ་སོགས་གསུམ་འདུས་བྱས་སུ་མཚོན་པ་ལ་སྐྱེ་སོགས་དོན་གཞན་ཡོད་དམ་མེད། གལ་ཏེ་སྐྱེ་དང་གནས་དང་འཇིག་པ་རྣམས་ལ་འདུས་བྱས་སུ་མཚོན་པའི་མཚན་ཉིད་རང་（༡༢བ）ལས་དོན་གཞན་ཞིག་ནི་ཡོད་ན། དེའི་ཕྱིར༑ ཕུང་པོ་འདུས་བྱས་སུ་མཚོན་པའི་མཚན་ཉིད་ཐུག་མེད་དུ་འགྱུར་རོ། ། འདོད་ན། རྩ་བའི་མཚན་ཉིད་མི་འགྲུབ་པར་ཐལ་ལོ། །མེད་ན་ཡང་གསུམ་པོ་དེ་དག་ཆོས་ཅན། །འདུས་བྱས་མ་ཡིན་པར་ཐལ། སྐྱེ་སོགས་གཞན་དང་མི་ལྡན་པའི་ཕྱིར་རོ། །གཉིས་པ་ལ་གཉིས། ཐལ་བ་དང་པོའི་སྐྱོན་སྤང་དགག ཐལ་བ་གཉིས་པའི་སྐྱོན་སྤང་དགག་པའོ། །དང་པོ་ལ་གཉིས། སྐྱོན་སྤང་བརྗོད། དེ་དགག་པའོ།། དང་པོ་ནི། མང་པོས་བཀུར་བ་པ་ན་རེ། འདུས་མ་བྱས་སུ་ཐལ་བའི་སྐྱོན་མེད་དེ། སྐྱེ་བ་ལ་སྐྱེ་བའི་སྐྱེ་བ་སོགས་ཡོད་པའི་ཕྱིར་རོ། །ཐུག་མེད་དུ་ཡང་མི་འགྱུར་ཏེ། རྩ་བའི་མཚན་ཉིད་དང༌། རྗེས་མཐུན་གྱིས་མཚན་ཉིད་རྣམས་ཕན་ཚུན་སྒྲུབ་པར་བྱེད་པའི་ཕྱིར་རོ། །དེ་ཡང་འདི་ལྟར། དགེ་བའང་མི་དགེ་བ་ཞིག་སྐྱེ་ན་ཆོས་བཅོ་ལྔ་སྐྱེ་སྟེ། ཆོས་དེ་དང་དེའི་སྐྱེ་བ་དང༌། ལྡན་པ་དང༌། གནས་པ་དང༌། རྒ་བ་དང༌། མི་རྟག་པ་དང༌། དགེ་བ་ཡིན་ན། ཡང་དག་པའི་རྣམ་གྲོལ་དང༌།

མི་དགེ་བ་ཡིན་ན་ལོག་པའི་རྣམ་གྲོལ་དང༌། ངེས་འབྱུང་ཡིན་ན་དེའི་ངེས་པར་འབྱུང་བ་དང༌། མ་ཡིན་ན་དེའི་ངེས་པར་འབྱུང་བ་མ་ཡིན་པའོ། །དེ་ལ་དགེ་མི་དགེ་ནི་གཙོ་བོ། །སྐྱེ་སོགས་དང་པོ་ལྔ་དང་ཐ་མ་བདུན་གང་རུང་བདུན་ནི་འཁོར་དང༌། སྐྱེ་བའི་སྐྱེ་བ་སོགས་བདུན་ནི་འཁོར་གྱི་འཁོར་རོ། །དེ་ལ་སྐྱེ་བའི་རྩ་བ་ཡི། སྐྱེ་བ་འབའ་ཞིག་སྐྱེད་པར་བྱེད་ལ། རྩ་བའི་སྐྱེ་བས་སྐྱེ་བ་ཡི་སྐྱེ་བའང་སྐྱེད་པར་བྱེད་དོ། །འང་ཞེས་པས་རང་མ་གཏོགས་གཞན་བཅུ་གསུམ་སྐྱེད་པ་བསྡུས་ཏེ་དངོས་བསྟན་དེ་དང་བཅུ་བཞི་སྐྱེད་དོ། །ཞེས་ཟེར་རོ། །མཛོད་ལས། སྐྱེ་བ་དང༌། གནས་པ་དང༌། རྒ་བ་དང༌། འཇིག་པ་སྟེ། རྩ་བ་བཞི་དང༌། མཐུན་པའི་མཚན་ཉིད་བཞི་དང༌། ཆོས་དང་བཅས་པ་དགུ་ལ་རྩ་བའི་སྐྱེ་བས་རང་མ་གཏོགས་བརྒྱད་དང་སྐྱེ་བའི་སྐྱེ་བས་རྩ་བའི་སྐྱེ་བ་འབའ་ཞིག་སྐྱེད་པར་བཤད་པ་ནི་ཁ་ཆེ་བྱེ་བྲག་ཏུ་སྨྲ་བའི་ལུགས་སོ། །གཉིས་པ་ནི། གལ་ཏེ་ཁྱོད་ཀྱིས་ལུགས་ལ་སྐྱེ་བའི་སྐྱེ་བས་རྩ་བའི་སྐྱེ་བ་སྐྱེད་པར་བྱེད་ན། སྐྱེ་བའི་སྐྱེ་བ་དེ་ནི་ཆོས་ཅན། ཇི་ལྟར་རྩ་བའི་སྐྱེ་བ་སྐྱེད་པར་བྱེད་དེ་མི་བྱེད་པར་ཐལ། ཁྱོད་རྩ་བའི་སྐྱེ་བས་སྐྱེད་དགོས་པ་ལས་དེས་མ་སྐྱེས་པའི་ཕྱིར་རོ། །གལ་ཏེ་ཁྱོད་ཀྱི་ལུགས་ལ་རྩ་བ་ཡིས་སྐྱེད་པའི་སྐྱེ་ཆུང་དེ་ཡིས་རྩ་བ་སྐྱེད་ན་སྐྱེ་ཆུང་དེས་སྔར་མ་སྐྱེས་པའི་རྩ་བ་དེས་ནི་ཆོས་ཅན། སྐྱེ་བའི་སྐྱེ་བ་དེ་ནི་ཇི་ལྟར་སྐྱེད་པར་བྱེད་དེ་མི་བྱེད་པར་ཐལ། ཁྱོད་སྐྱེ་བའི་སྐྱེ་བས་སྐྱེད་དགོས་པ་ལ་དེས་མ་སྐྱེས་པའི་ཕྱིར། དེས་ན་ཕན་ཚུན་སྐྱེད་པ་མི་འཐད་པས་ཐུག་མེད་སོ་ན་གནས་སོ། །གལ་ཏེ་སྐྱེས་པ་དང་མ་སྐྱེས་པས་མི་སྐྱེས་ཀྱང་སྐྱེ་བཞིན་པས་ཕན་ཚུན་སྐྱེད་དོ་ཞེ་ན། དེ་ཡང་མི་འཐད་དེ། གལ་ཏེ་རང་ཉིད་མ་སྐྱེས་པ་དེ་ཡིས་རང་ལས་དོན་གཞན་མ་སྐྱེས་པ་དེ་སྐྱེད་པར་ནི་བྱེད་ནུས་ན་ཁྱོད་ཀྱི་སྐྱཻ་བཞིན་པ་གཉིས་པོ་དེ་ཡིས་ཕན་ཚུན་དེ་གཉིས་སྐྱེད་པར་ནི་འདོད་ལ་རག་པ་ཞིག་ན་ཕན་ཚུན་མ་སྐྱེས་པས་མི་སྐྱེས་པ་ཡིན་པའི་ཕྱིར་རོ།

།དེ་ལྟར་སྐྱེ་བས་མཚོན་ན་གནས་པ་སོགས་དྲུག་ལ་ཡང་འདོན་པ་བསྒྱུར་ལ་དགག་གོ །གཉིས་པ་ལ་གཉིས།（༡༣ན）སྐྱོན་སྤང་བརྗོད། དེ་དགག་པའོ། །དང་པོ་སྐྱེ་སོགས་མཚན་ཉིད་གཞན་མེད་པས་ཐུག་མེད་དུ་མི་འགྱུར་ཞིང་དེ་མེད་ཀྱང་འདུས་མ་བྱས་སུ་མི་འགྱུར་རོ། །འོ་ན་ཅི་ཞེ་ན། ཇི་ལྟར་མར་མེ་ནི་སྣང་བའི་རང་བཞིན་པའི་ཕྱིར། རང་དང་གཞན་སྣང་བར་བྱེད་པ་དཔེ་དེ་བཞིན་དུ་སྐྱེ་བའང་སྐྱེ་བའི་རང་བཞིན་ཡིན་པའི་ཕྱིར། རང་དང་གཞན་གྱི་དངོས་པོ་གཉིས་ཀ་སྐྱེད་པར་བྱེད་པ་ཡིན། ཞེ་ན། གཉིས་པ་ལ་གཉིས། དཔེ་དགག དོན་དགག་པའོ། །དང་པོ་ལ་གཉིས། དམ་བཅའ་ལ་གནོད་པ་བརྗོད་པས་དགག གཏན་ཚིགས་མ་ངེས་པར་བསྟན་པས་དགག་པའོ། །དང་པོ་ནི། མར་མེ་ཆོས་ཅན། རང་གཞན་གཉིས་ཀ་ཅི་ཞིག་སྣང་བར་བྱེད་དེ་མི་བྱེད་པར་ཐལ། མུན་པ་སེལ་བས་སྣང་བྱེད་ཡིན་དགོས་པ་ལས་མུན་པ་སེལ་བ་རང་བཞིན་གྱིས་མ་གྲུབ་པའི་ཕྱིར། རྟགས་གྲུབ་སྟེ། ཡུལ་གང་དག་ན་མར་མེ་དེ་འདུག་པའི་དུས་དེ་ན་མུན་པ་མེད་པའི་ཕྱིར། གལ་ཏེ་མར་མེ་ལ་མུན་པ་སེལ་བའི་ནུས་པ་རང་བཞིན་གྱིས་མེད་ན། མི་འབར་བའི་གནས་སྐབས་བཞིན་དུ་འབར་བ་ན་ཡང་བུམ་གཟུགས་སོགས་མི་མཐོང་བར་ཐལ་ལོ།། དེས་ན། མར་མེ་ལ་མུན་པ་སེལ་བའི་ནུས་པ་ཡོད་ལ། དེ་ཡང་མར་མེ་སྐྱེ་བཞིན་པས་བྱེད་དོ་ཞེ་ན། ཇི་ལྟར་ན་མར་མེ་སྐྱེ་བཞིན་པས་མུན་པ་སེལ་བར་བྱེད་པ་རང་བཞིན་གྱིས་ཡོད་པ་མ་ཡིན་པར་ཐལ། གང་གི་ཚེ་མར་མེ་སྐྱེ་བཞིན་པ་དང་མུན་པ་གཉིས་ཡུལ་དུས་གཅིག་ཏུ་འཚོགས་པའི་ཕྲད་པ་མེད་པའི་ཕྱིར། ཁྱབ་པ་མེད་དོ་ཞེ་ན། འཇིག་རྟེན་ཀུན་ན་གནས་པའི་མུན་པ་ཡུལ་འདི་ན་འདུག་པའི་མར་མེ་དེས་བསལ་ནུས་པར་ཐལ། གལ་ཏེ་མར་མེ་དང་མུན་པ་ཕྲད་པ་མེད་པར་ཡང་མར་མེས་མུན་པ་སེལ་བ་རང་བཞིན་གྱིས་གྲུབ་པའི་ཕྱིར་རོ། །གཉིས་པ་ནི། མུན་པའང་ཆོས་ཅན། རང་དང་གཞན་གྱི་དངོས་པོ་སྒྲིབ་པར་འགྱུར་བར་ཐེ་ཚོམ་མེད་པར་ཐལ། སྒྲིབ་པའི་རང་བཞིན་ཡིན་པའི་ཕྱིར་རོ།།

ཁྱབ་པ་མེད་ན། གལ་ཏེ་སྣང་བའི་རང་བཞིན་ཡིན་ན་མར་མེས་རང་དང་གཞན་གྱི་དངོས་པོ་སྣང་བར་བྱེད་པ་ཉམས་སོ། །འདོད་ན། མུན་ཁུང་གི་བུམ་པ་བཞིན་དུ་མི་མཐོང་བར་ཐལ། རང་ཉིད་ཀྱིས་རང་ཉིད་སྒྲིབ་པའི་ཕྱིར་རོ། །གཉིས་པ་ནི། སྐྱེ་བས་རང་ཉིད་སྐྱེས་ན། མ་སྐྱེས་པའམ། སྐྱེས་ཟིན་པས་སྐྱེད། དང་པོ་ལྟར་ན༑ སྐྱེ་བ་འདི་ནི་ཆོས་ཅན། ཇི་ལྟར་ན། རང་གི་བདག་ཉིད་སྐྱེད་པར་བྱེད་དེ་མི་བྱེད་པར་ཐལ། ཁྱོད་མ་སྐྱེས་པས་སོ། །ཅི་སྟེ་སྐྱེས་པས་སྐྱེད་བྱེད་ན་དེ་ཆོས་ཅན། རང་ཉིད་ཅི་ཞིག་སྐྱེད་དུ་ཡོད་དེ་སྐྱེད་པ་ལ་དགོས་པ་མེད་པར་ཐལ། རང་ཉིད་སྐྱེས་ཟིན་པའི་ཕྱིར་རོ། །གཉིས་པ་ལ་གསུམ། སྐྱེ་བ་རང་བཞིན་གྱིས་གྲུབ་པ་དགག གནས་པ་རང་བཞིན་གྱིས་གྲུབ་པ་དགག འཇིག་པ་དང་རང་བཞིན་གྱིས་གྲུབ་པ་དགག་པའོ༑ ༑དང་པོ་ལ་གསུམ། བསྐྱེད་བྱ་ལ་དུས་གསུམ་དུ་དཔྱད་ནས་དགག ཡོད་མེད་གསུམ་དུ་དཔྱད་ནས་དགག འགག་བཞིན་པ་ཡིན་མ་ཡིན་གཉིས་སུ་དཔྱད་ནས་དགག་པའོ། །དང་པོ་ལ་གསུམ། ཐུན་མོང་དང་བྱེ་བྲག་ཏུ་སྐྱེ་བ་དགག་པ། བཀག་པ་ལ་རྩོད་པ་སྤངས། སྐྱེ་བཞིན་པ་ཁས་བླངས་ནས་ཀྱང་དགག་པའོ། ། དང་པོ་ལ་གཉིས།（༡༣བ）དུས་གསུམ་གྱི་སྐྱེ་བ་ཐུན་མོང་དུ་དགག སྐྱེ་བཞིན་པ་ལ་སྐྱེ་བ་བྱེ་བྲག་ཏུ་དགག་པའོ། །དང་པོ་ནི། རང་བཞིན་གྱིས་སྐྱེ་བ་མ་གྲུབ་པར་ཐལ། སྐྱེས་ཟིན་པ་དང་མ་སྐྱེས་པ་དང་སྐྱེ་བཞིན་པ་གསུམ་ཇི་ལྟ་བུར་ཡང་སྐྱེ་བ་རང་བཞིན་གྱིས་མི་སྐྱེད་པ་དེ་ནི་སོང་བ་དང་མ་སོང་བ་དང་བགོམ་བཞིན་པའི་ལམ་ལ་འགྲོ་བ་རང་བཞིན་གྱིས་གྲུབ་པ་འགོག་པའི་རིགས་པས་རྣམ་པར་བཤད་ཟིན་པའི་ཕྱིར་རོ། །གཉིས་པ་ནི། སྐྱེས་པ་དང་མ་སྐྱེས་པ་མི་སྐྱེ་ཡང་སྐྱེ་བཞིན་པ་སྐྱེ་ལ་དེ་ཡང་སྐྱེ་བའི་བྱ་བས་སྐྱེད་དོ་ཞེ་ན། ཇི་ལྟར་ན་སྐྱེ་བའི་བྱ་བ་རང་བཞིན་གྱིས་གྲུབ་པ་ལ་བརྟེན་ནས་སྐྱེ་བཞིན་པ་སྐྱེ་ཞེས་ནི་བརྗོད་པར་བྱ་བ་མི་རིགས་པར་ཐལ། གང་ཚེ་སྐྱེ་བ་རང་བཞིན་གྱིས་ཡོད་པ་ན་དེ་ལ་བརྟེན་ནས་སྐྱེ་བཞིན་པ་འདི་འབྱུང་དགོས་པ་ལས་སྐྱེ་བ་རང་བཞིན་གྱིས་གྲུབ་པ་མེད་པ་དེའི་ཚེའི་ཕྱིར་རོ།

།གཉིས་པ་ལ་གཉིས། དུས་གསུམ་པའི་སྐྱེ་བ་བཀག་པ་ལ་རྩོད་པ་སྤང་བ་དང༌༑ སྐྱེ་བཞིན་པ་ལ་སྐྱེ་བ་བཀག་པ་ལ་རྩོད་པ་སྤང་བའོ། །དང་པོ་ནི། རང་སྡེ་དངོས་པོར་སྨྲ་བ་ན་རེ། རྒྱལ་བའི་གསུང་རབ་འཆད་པའི་ཟོལ་གྱིས་རང་ཉིད་གཞན་ཕྱོགས་སུན་འབྱིན་པ་ཙམ་ལ་མཁས་པར་སྟོན་ཞིང༌། དོན་དམ་པའི་བདེན་པ་རྟེན་ཅིང་འབྲེལ་བར་འབྱུང་བའི་དེ་ཁོ་ན་འཇིག་པ་བྱེད་པ་ཁྱོད་ལ་ཤིན་ཏུ་འཇིགས་ཏེ། སྟོན་པས་འདི་ཡོད་ན་འདི་འབྱུང་ཞེས་རྟེན་འབྲེལ་གྱི་དེ་ཁོ་ན་ཉིད་གསལ་བར་མཛད་ལ། ཁྱོད་ཀྱིས་སྐྱེས་དང་མ་སྐྱེས་སྐྱེ་བཞིན་པ། །ཞེས་རྟེན་འབྲེལ་བཀག་པས་ན་རྒྱལ་བའི་ཡུམ་བསྐྲུན་པར་བྱེད་པའི་རྟེན་ཅིང་འབྲེལ་བར་འབྱུང་བ་བསད་པའི་ཕྱིར་མེད་པ་བར་སྨྲ་བ་ཁྱོད་དང་བརྩད་པས་ད་ཆོག་གོ་ཞེས་ཟེར་རོ། །སྟོང་པ་དང་རྟེན་འབྲེལ་གཞི་མཐུན་དུ་ཁས་ལེན་པའི་གང་ཟག་དེས་རྟེན་འབྲེལ་གྱི་དེ་ཁོ་ན་ཉིད་བཀག་པ་མ་ཡིན་པར་ཐལ། སྟོན་པས་འདི་ཡོད་ན་འདི་འབྱུང་ཞེས་སོགས་གསུངས་པ་དེས་རང་བཞིན་མེད་པར་གསལ་བར་བསྟན་པའི་ཕྱིར། རྟགས་གྲུབ་སྟེ། རྟེན་ཅིང་འབྲེལ་བར་འབྱུང་བ་གང་ཡིན་པ་དེ་ནི་ངོ་བོ་ཉིད་ཀྱི་ཞི་བའི་ཕྱིར། དེས་ན་རྟེན་འབྲེལ་ཆོས་ཅན། ཁྱོད་སྐྱེ་བཞིན་པ་དང་སྐྱེ་བ་ཡང་རང་བཞིན་གྱིས་ཞི་བར་ཐལ། ངོ་བོ་ཉིད་ཀྱིས་ཞི་བ་དེའི་ཕྱིར་རོ། །གཉིས་པ་ནི། གང་ཚེ་སྐྱེ་བ་ཡོད་པ་ན། །ཞེས་པ་མི་རིགས་ཏེ། འབྱུང་འགྱུར་ལ་བསམས་ནས་སྐྱེ་བཞིན་པ་སྐྱེ་ལ་དེ་ཡང་སྐྱེ་བས་སྐྱེད་དོ་ཞེ་ན། འབྱུང་འགྱུར་ལ་བསམས་ནས་སྐྱེ་བཞིན་པ་ཅི་ཞིག་སྐྱེ་བའི་བྱ་བ་ལ་བརྟེན་ནས་རང་བཞིན་གྱིས་སྐྱེ་བར་འགྱུར་ཏེ་མི་སྐྱེ་བར་ཐལ། གལ་ཏེ་བུམ་སོགས་སྐྱེས་པ་སྔ་རོལ་དུ་བུམ་སོགས་ཀྱི་དངོས་པོ་མ་སྐྱེས་པ་འགའ་ཞིག་ཡུལ་ག་ན་ཡོད་པར་འགྱུར་ན་དེ་ནི་སྐྱེ་བའི་བྱ་བ་ལ་བརྟེན་ནས་སྐྱེ་བར་འགྱུར་དགོས་པ་ལས་དེ་ལྟ་བུའི་དངོས་པོ་དེ་མ་སྐྱེས་པའི་སྔ་རོལ་ཏུ་མེད་པའི་ཕྱིར་རོ།

།གསུམ་པ་ནི། གལ་ཏེ་སྐྱེ་བ་དེ་ཡིས་ནི། སྐྱེ་བཞིན་པ་ནི་སྐྱེད་བྱེད་ན། སྐྱེ་བ་དེ་ནི་ཆོས་ཅན། སྐྱེ་བ་ལྟ་སྟེ་རང་ལས་དོན་གཞན་གང་ཞིག་གིས་ནི་ཁྱོད་སྐྱེད་བྱེད་ཀྱི་རྒྱུར་བརྗོད་དགོས་པར་ཐལ། ཁྱོད་ཀྱིས་སྐྱེ་བཞིན་པ་རང་བཞིན་གྱིས་སྐྱེད་པའི་ཕྱིར། གལ་ཏེ་སྐྱེ་བ་དོན་གཞན་ཞིག་གིས་སྐྱེ་བ་དེ་སྐྱེད་ན། སྐྱེ་བ་ཆོས་ཅན། ཁྱོད་ཀྱི་སྐྱེད་བྱེད་（༡༤ན）ཐུག་པ་མེད་པར་ཐལ། ཁྱོད་ཀྱི་སྐྱེད་བྱེད་དོན་གཞན་ཞིག་ཡོད། དེ་ལ་ཡང་སྐྱེད་བྱེད་དོན་གཞན་དང་གཞན་དགོས་པ་རྒྱུ་མཚན་མཚུངས་པའི་ཕྱིར་རོ། །ཅི་སྟེ་སྐྱེ་བ་དོན་གཞན་མེད་པར་ཡང་སྐྱེ་ན། དེའི་ཕྱིར། སྐྱེ་བ་དེ་བཞིན་དུ་སྐྱེ་བཞིན་པ་སོགས་ཐམས་ཅད་ཀྱང་སྐྱེ་བ་དོན་གཞན་མེད་པར་སྐྱེ་བར་ཐལ་ལོ། །གཉིས་པ་ནི། གོང་དུ་བཤད་ཟིན་ཏོ་ཞེས་སྟོན་པ་ན། རེ་ཞིག་ཡོད་དང་མེད་པ་ཡང༌། །ཞེས་སོགས་རྐང་པ་བཞི་ནི་ཡོད་དམ་མེད་པའི་དོན་ལ།། ཞེས་སོགས་དང༌། གང་ཚེ་ཆོས་ནི་ཡོད་པ་དང༌། །ཞེས་སོགས་ཀྱི་གོང་དུ་བསྟན་པ་ཉིད་ཡིན་ནོ་ཞེས་སྔ་མ་ལྟར་སྒྲུབ་བོ། །གསུམ་པ་ནི། ཡང་སྐྱེ་བ་རང་བཞིན་གྱིས་ཡོད་ན་གཉིས་ལས་མི་འདའ་ལ་དེ་ཡང་དངོས་པོ་འགག་བཞིན་པ་ད་ལྟར་བ་ཉིད་ལ་ནི་ཆོས་ཅན། རང་བཞིན་གྱིས་སྐྱེ་བ་འཐད་པར་མི་འགྱུར་བར་ཐལ། ཡོད་པའི་ཕྱིར། འདས་མ་འོངས་ཀྱི་དངོས་པོ་གང་ཞིག་འཇིག་པ་དང་བྲལ་བའི་འགག་བཞིན་པ་མ་ཡིན་པ་དེ་ནི་ཆོས་ཅན༑ མི་སྐྱེ་བར་ཐལ། དངོས་པོར་མི་འཐད་པའི་ཕྱིར་རོ། །གཉིས་པ་ནི། སྐྱེ་བ་རང་བཞིན་གྱིས་ཡོད་དེ། གནས་པ་རང་བཞིན་གྱིས་ཡོད་པའི་ཕྱིར་རོ་ཞེ་ན། འདི་དགག་པ་ལ་གསུམ། ལས་ལ་དུས་གསུམ་དུ་དཔྱད་ནས་དགག འགག་བཞིན་པ་ཡིན་མིན་ལ་དཔྱད་ནས་དགག གནས་བྱེད་གཞན་ཡོད་མེད་ལ་དཔྱད་ནས་དགག་པའོ། །དང་པོ་ནི། དེ་ཡང་གསུམ་ལས་མི་འདའ་བས་དངོས་པོ་གནས་ཟིན་པ་ཆོས་ཅན། རང་བཞིན་གྱིས་མི་གནས་ཏེ། གནས་པའི་བྱ་བ་འགགས་ཟིན་པའི་ཕྱིར་རོ། །དངོས་པོ་ནི། གནས་པ་མ་འོངས་པ་ཆོས་ཅན།

རང་བཞིན་གྱིས་གནས་པ་མིན་ཏེ། གནས་པའི་བྱ་བ་དང་བྲལ་བའི་ཕྱིར་རོ། །གནས་བཞིན་པ་ཡང་ཆོས་ཅན། རང་བཞིན་གྱིས་མི་གནས་ཏེ། དེ་ལྟ་ན་གནས་པའི་བྱ་བ་གཉིས་སུ་འགྱུར་བའི་ཕྱིར་དང༌། དེ་གཉིས་ལས་མ་གཏོགས་པའི་གནས་བཞིན་པ་རང་བཞིན་གྱིས་མེད་པའི་ཕྱིར། དངོས་པོ་གང་ཞིག་ཆོས་ཅན། རང་བཞིན་གྱིས་གནས་པར་འགྱུར་ཏེ་མི་གནས་པར་ཐལ། རང་བཞིན་གྱིས་མ་སྐྱེས་པའི་ཕྱིར་རོ། །གཉིས་པ་ནི། གནས་པ་རང་བཞིན་གྱིས་ཡོད་ན་གཉིས་ལས་མི་འདའ་ལ་དེ་ཡང་དངོས་པོ་འགག་བཞིན་པ་ཉིད་ལ་ནི་ཆོས་ཅན། རང་བཞིན་གྱིས་གནས་པ་འཐད་པར་མི་འགྱུར་བར་ཐལ། གནས་པའི་བྱ་བ་འགགས་པའི་བྱ་བ་གཉིས་དུས་གཅིག་ཏུ་འདུས་མི་རུང་བའི་ཕྱིར་རོ། །གང་ཞིག་འགགས་བཞིན་པ་མ་ཡིན་པ་དེ་ནི་ཆོས་ཅན། རང་བཞིན་གྱིས་མི་གནས་པར་ཐལ། དངོས་པོར་མི་འཐད་པའི་ཕྱིར། གང་དག་གཞན་དུ་འགྱུར་བའི་རྒ་བ་དང་སྐད་ཅིག་མར་འཇིག་པའི་འཆི་བ་མེད་པར་གནས་པའི་དངོས་པོ་གང་ཞིག་ཡིན་ཏེ་མེད་པར་ཐལ། དངོས་པོ་ཐམས་ཅད་ཡུལ་དུས་ཀུན་ཏུ་གཞན་དུ་གྱུར་བའི་རྒ་བ་དང་སྐད་ཅིག་མར་འཇིག་པའི་འཆི་བའི་ཆོས་ཅན་ཡིན་པའི་ཕྱིར་རོ། །གསུམ་པ་ནི། ཡང་གནས་བྱེད་གཉིས་ལས་མི་འདའ་བས་གནས་པ་རང་ལས་གནས་པ་དོན་གཞན་གྱིས་གནས་པར་བྱེད་མི་རིགས་ཏེ། ཇི་ལྟར་སྐྱེ་བ་གཞན་གྱིས་སྐྱེད་པ་མ་ཡིན་པ་བཞིན་ཏེ༑ གལ་ཏེ་གནས་པ་གཞན་ཞིག་གིས། དེ་གནས་ཐུག་པ་མེད་པར་འགྱུར།（༡༤བ）ཞེས་དང༌། གནས་པ་དེ་ཉིད་ཀྱིས་ཀྱང༌། གནས་པར་མི་རིགས་ཏེ་ཇི་ལྟར་སྐྱེ་བ་རང་གིས་སྐྱེད་པ་མ་ཡིན་པ་བཞིན་ཏེ། གནས་པ་འདི་ནི་མི་གནས་པས།། རང་གི་བདག་ཉིད་ཇི་ལྟར་གནས། །གལ་ཏེ་གནས་པས་གནས་བྱེད་ན། །གནས་ན་ཅི་ཞིག་གནས་པ་ཡོད། །ཅེས་སྦྱར་རོ། །གསུམ་པ་ནི། སྐྱེ་བ་དང་གནས་པ་རང་བཞིན་གྱིས་ཡོད་དེ། འགག་པ་རང་བཞིན་གྱིས་ཡོད་པའི་ཕྱིར་རོ། །ཞེ་ན། འདི་དགག་པ་ལ་ལྔ། དུས་གསུམ་ལ་བརྟག་ནས་དགག གནས་པ་ཡིན་མིན་ལ་བརྟག་ནས་དགག གནས་སྐབས་རང་གཞན་ལ་བརྟག་ནས་དགག

དངོས་པོ་ཡོད་མེད་ལ་བརྟག་པ་ནས་དགགའཇིག་བྱེད་གཞན་ཡོད་མེད་ལ་བརྟག་ནས་དགག་པའོ། །དང་པོ་ནི། །དངོས་པོ་འགགས་ཟིན་པ་ཆོས་ཅན། རང་བཞིན་གྱིས་འགག་པར་མི་འགྱུར་ཏེ། འགག་པའི་བྱ་བ་འགགས་ཟིན་པའི་ཕྱིར། མ་འགགས་པ་ཡང་ཆོས་ཅན། རང་བཞིན་གྱིས་འགག་པར་མི་འགྱུར་ཏེ། འགག་པའི་བྱ་བ་དང་བྲལ་བའི་ཕྱིར། འགག་བཞིན་པ་ཡང་ཆོས་ཅན། དེ་བཞིན་དུ་རང་བཞིན་གྱིས་འགག་པ་མིན་ཏེ། རང་བཞིན་གྱིས་མེད་པའི་ཕྱིར་དང༌། དུས་གཅིག་ཏུ་འགག་པའི་བྱ་བ་གཉིས་མི་འཐད་པའི་ཕྱིར་རོ། །དངོས་པོ་གང་ཞིག་ཆོས་ཅན། རང་བཞིན་གྱིས་འགག་པར་འགྱུར་ཏེ་མི་འགྱུར་བར་ཐལ། རང་བཞིན་གྱིས་མ་སྐྱེས་པའི་ཕྱིར་རོ། །གཉིས་པ་ནི། དངོས་པོ་རང་བཞིན་གྱིས་གནས་པ་ལ་འགགས་པ་འཐད་པར་མི་འགྱུར་བར་ཐལ༑ གནས་པའི་བྱ་བ་དང་འགག་པའི་བྱ་བ་གཉིས་དུས་གཅིག་ཏུ་མི་རུང་བའི་ཕྱིར་རོ། །དངོས་པོ་རང་དུས་ན་མི་གནས་པ་ལ་ཡང་འགག་པ་འཐད་པར་མི་འགྱུར་བར་ཐལ། དེ་འདྲ་མི་སྲིད་པའི་ཕྱིར་རོ། །གསུམ་པ་ལ་གཉིས། དངོས་ཀྱི་དོན་དང༌། རྩོད་པ་སྤང་བའོ། །དང་པོ་ནི། འགག་པ་རང་བཞིན་གྱིས་ཡོད་ན་གནས་སྐབས་གཉིས་ཀྱིས་འགག་པ་ལས་མི་འདའ་བས་འོ་མའི་གནས་སྐབས་དེ་ཡིས་ནི་ཆོས་ཅན། འོ་མའི་གནས་སྐབས་དེ་ཉིད་འགག་པར་མི་བྱེད་དེ། དེ་ལ་བྱ་བ་བྱེད་པ་འགལ་བའི་ཕྱིར་རོ། །འོ་མའི་གནས་སྐབས་ལས་གཞན་ཞོའི་གནས་སྐབས་ཀྱིས་འོ་མའི་གནས་སྐབས་ཞོའི་གནས་སྐབས་ལས་གཞན་པ་ཡང་འགག་པར་མི་འགྱུར་ཏེ། འཇིག་བྱ་དང་འཇིག་བྱེད་གཉིས་དུས་མི་གཅིག་པའི་ཕྱིར་རོ། །གཉིས་པ་ནི། འགག་པ་རང་བཞིན་གྱིས་ཡོད་དེ། སྐྱེ་བ་རང་བཞིན་གྱིས་ཡོད་པའི་ཕྱིར་རོ་ཞེ་ན། ཆོས་རྣམས་ཐམས་ཅད་རང་བཞིན་གྱིས་འགག་པ་འཐད་པར་མི་འགྱུར་བར་ཐལ། རྒྱུ་མཚན་གང་གི་ཚེ་ཆོས་རྣམས་ཐམས་ཅད་རང་བཞིན་གྱིས་སྐྱེ་བ་འཐད་པར་མི་འགྱུར་བ་དེའི་ཚེའོ༑ ༑བཞི་པ་ནི། ཡང་དངོས་པོ་ཡོད་མེད་གཉིས་ལས་མི་འདའ་བས། རེ་ཞིག་དངོས་པོ་ཡོད་པ་ལ་རང་བཞིན་གྱིས་འགག་པ་འཐད་པར་མི་འགྱུར་ཏེ།

གཞི་གཅིག་ཉིད་ན་བུམ་སོགས་ཀྱི་དངོས་པོ་དང་དེ་ཞིག་པའི་དངོས་པོ་མེད་པ་གཉིས་འཐད་པ་མེད་པའི་ཕྱིར་རོ། ཁྱབ་པ་ཡོད་དེ། འགག་པ་རང་བཞིན་གྱིས་ཡོད་ན་འགག་བཞིན་པ་དེའི་ཆོས་སུ་བརྟེན་དགོས་པའི་ཕྱིར་རོ། །དངོས་པོ་མེད་པར་གྱུར་པ་ལའང་ཆོས་ཅན། འགག་པ་འཐད་པར་མི་འགྱུར་ཏེ། དངོས་པོར་མེད་པའི་ཕྱིར༑ དཔེར་ན། ཁྱད་གཞི་མགོ་（༡༥ན）གཉིས་མེད་པ་ལ་མགོ་གཉིས་གཅད་དུ་མེད་པ་དེ་བཞིན་ནོ། །ལྔ་པ་ནི། ཡང་རང་གཞན་གཉིས་ལས་མི་འདའ་བས་འགག་པ་ཆོས་ཅན།། རང་གི་བདག་ཉིད་ཀྱིས་འགག་པར་བྱེད་པ་ཡོད་པ་མིན་ཏེ། །ཇི་ལྟར་སྐྱེ་བ་རང་གི་སྐྱེད་པ་མ་ཡིན་པ་བཞིན་ཡིན་པའི་ཕྱིར་ཏེ། འགག་པ་འདི་ནི་མ་འགགས་པས༑ ༑རང་གི་བདག་ཉིད་ཇི་ལྟར་འགོག ཅི་སྟེ་འགག་པས་འགོག་བྱེད་ན། ། འགགས་ན་ཅི་ཞིག་འགོག་ཏུ་ཡོད། །ཞེས་དང༌། འགག་པ་ཆོས་ཅན། རང་ལས་དོན་གཞན་གྱིས་འགག་པར་མི་བྱེད་དེ། སྐྱེ་བ་རང་ལས་དོན་གཞན་གྱིས་སྐྱེད་པ་མ་ཡིན་པ་བཞིན་ཡིན་པའི་ཕྱིར་ཏེ། གལ་ཏེ་འཇིག་པ་གཞན་ཞིག་གིས། །དེ་འཇིག་ཐུག་པ་མེད་པར་འགྱུར། །ཅི་སྟེ་འཇིག་མེད་དེ་འཇིག་ན། །ཐམས་ཅད་དེ་བཞིན་འཇིག་པར་འགྱུར། །ཞེས་འདོན་པ་བསྒྱུར་ལ་དགག་གོ །གཉིས་པ་ནི། འདུས་བྱས་སྤྱིའི་མཚན་ཉིད་སྐྱེ་གནས་འཇིག་གསུམ་བཀག་ཀྱང་ཁྱད་པར་གྱི་མཚན་ཉིད་སྲ་བ་དང་ལྐོག་ཤལ་སོགས་རང་བཞིན་གྱིས་ཡོད་དོ་ཞེ་ན། འདུས་བྱས་རང་བཞིན་གྱིས་མེད་པར་ཐལ། སྐྱེ་བ་དང་གནས་པ་དང་འཇིག་པ་དག་རང་བཞིན་གྱིས་མ་གྲུབ་པའི་ཕྱིར་རོ། །དེས་ན་འདུས་བྱས་ཀྱི་ཁྱད་པར་གྱི་མཚན་ཉིད་རྣམས་རང་བཞིན་གྱིས་མ་གྲུབ་པར་ཐལ། འདུས་བྱས་རང་བཞིན་གྱིས་མེད་པའི་ཕྱིར་རོ། །གཉིས་པ་ནི། འདུས་བྱས་རང་བཞིན་གྱིས་ཡོད་དེ། མི་མཐུན་ཕྱོགས་འདུས་མ་བྱས་ཡོད་པའི་ཕྱིར་རོ་ཞེ་ན། འདུས་མ་བྱས་ནི་རང་བཞིན་གྱིས་ཇི་ལྟར་འགྲུབ་སྟེ་མ་གྲུབ་པར་ཐལ། འདུས་བྱས་རང་བཞིན་གྱིས་རབ་ཏུ་མ་གྲུབ་པར་བཤད་ཟིན་པས་སོ། །གསུམ་པ་ནི། ཁྱོད་ཀྱི་སྐྱེ་གནས་འཇིག་གསུམ་རང་བཞིན་གྱིས་ཡོད་པ་བཀག་པ་དང༌།

སྟོན་པས་འདུས་བྱས་སྐྱེ་བར་ཡང་མངོན། ཞེས་སོགས་གསུངས་པ་དང་འགལ་ལོ་ཞེ་ན། དེ་འདྲའི་ལུང་ཆོས་ཅན། སྐྱེ་གནས་འཇིག་གསུམ་རང་བཞིན་གྱིས་གྲུབ་པ་དེ་ཁྱོད་ཀྱི་དགོངས་པ་མ་ཡིན་པར་ཐལ། རྨི་ལམ་ཇི་ལྟ་བ་བཞིན་དང་སྒྱུ་མ་ཇི་ལྟ་བ་བཞིན་དང་དྲི་ཟའི་གྲོང་ཁྱེར་ཇི་བཞིན་པ་དེ་བཞིན་དུ་སྐྱེ་བ་དང་དེ་བཞིན་དུ་གནས་པ་དང་དེ་བཞིན་དུ་ནི་འཇིག་པར་གསུངས་ཀྱི་རང་བཞིན་གྱིས་གྲུབ་པའི་སྐྱེ་སོགས་མ་གསུངས་པའི་ཕྱིར་རོ། །གཉིས་པ་ནི། དེ་ལྟར་རིགས་པས་གྲུབ་པ་དེ་ཉིད་ལུང་གིས་གྲུབ་པར་བསྟན་པ་དང་སྐྱེ་གནས་འཇིག་གསུམ་རང་བཞིན་གྱིས་མེད་པར་གསུངས་པའི་འདྲེས་རྐང་རྣམས་རབ་ཏུ་བྱེད་པ་འདིའི་རིགས་པས་བཤད་པར་བྱའོ་ཞེས་བསྟན་པའི་ཕྱིར་དུ་ངེས་དོན་གྱི་ལུང་གི་ཕྱོགས་ཙམ་སྨོས་པ་ནི། ཏིང་ངེ་འཛིན་རྒྱལ་པོ་ལས༑ ༑ལྤགས་རྒྱུས་ཤ་རུས་འདུས་པ་འདི་བདག་གི །ཆུང་མ་ཡིན་སྙམ་འདུ་ཤེས་སྐྱེད་ནས་ནི། །བྱིས་པ་རྨོངས་རྣམས་འདོད་ཆགས་སྐྱེད་བྱེད་ཅིང༌། །སྒྱུ་མ་ཇི་བཞིན་བུད་མེད་མི་ཤེས་སོ། །ཇི་ལྟར་བུ་མོ་གཞོན་ནུའི་རྨི་ལམ་ན། བུ་ཕོ་བྱུང་ཞིང་ཤི་བ་དེས་མཐོང་ནས། །བྱུང་ན་དགའ་ཞིང་ཤི་ན་མི་དགའ་ལྟར། །ཆོས་རྣམས་ཐམས་ཅད་དེ་འདྲར་ཤེས་པར་གྱིས། །ཇི་ལྟར་དྲི་ཟའི་གྲོང་ཁྱེར་སྨིག་རྒྱུ་དང༌། །སྒྱུ་མ་ཇི་བཞིན་རྨི་ལམ་ཇི་འདྲ་བར། །ཆོས་རྣམས་ཐམས་ཅད་དེ་བཞིན་ཤེས་པར་བྱ༑ ༑མཚན་མ་སྒོམ་པ་ངོ་བོ་ཉིད་ཀྱིས་སྟོང། །（༡༥བ）ཅེས་སོགས་དུ་མ་གསུངས་སོ། །གསུམ་པ་ནི། །སྐྱེ་གནས་འཇིག་གསུམ་རང་བཞིན་གྱིས་མེད་པ་རིགས་པས་གཏན་ལ་ཕབ་པ་བཞིན་ངེས་པར་བྱ་ཞིང་སྒྱུ་མ་རྨི་ལམ་སོགས་ཇི་ལྟ་བ་བཞིན་དུ་འཆར་བ་ལ་བློ་གོམས་པར་བྱའོ། །སྐྱེ་གནས་འཇིག་གསུམ་བརྟག་པ་ཞེས་བྱ་བ་ཚིགས་བཅད་སོ་བཞིའི་བདག་ཉིད་རབ་ཏུ་བྱེད་པ་བདུན་པའི་དོན་བསྡུས་པའོ།། །།རབ་བྱེད་བརྒྱད་པ། བྱེད་པ་པོ་དང་ལས་བརྟག་པ།

གསུམ་པ་རྒྱུ་ལས་དང་བྱེད་པ་པོ་ཡོད་པ་དགག་པ་ལ་གསུམ། རབ་བྱེད་ཀྱི་གཞུང་བཤད་པ། ངེས་དོན་གྱི་ལུང་དང་སྦྱར་བ། དོན་བསྡུས་ཏེ་མཚན་བསྟན་པའོ། །དང་པོ་ལ་གཉིས། ཕྱོགས་སྔ་མ་བརྗོད་པ་དང༌། དེ་དགག་པའོ། ། དང་པོ་ནི། རྣམ་ཤེས་སོགས་འདུས་བྱས་ཀྱི་ཆོས་རྣམས་ཐམས་ཅད་རང་བཞིན་གྱིས་ཡོད་དེ། དེའི་རྒྱུ་ལས་དང་བྱེད་པ་པོ་རང་བཞིན་གྱིས་ཡོད་པའི་ཕྱིར་རོ་ཞེ་ན། གཉིས་པ་ལ་གསུམ། ལས་དང་བྱེད་པ་པོ་ངོ་བོ་ཉིད་ཀྱིས་གྲུབ་པ་དགག ཐ་སྙད་དུ་ལས་དང་བྱེད་པ་པོ་འཇོག་པའི་ཚུལ། རིགས་པ་དེ་གཞན་ལ་ཡང་སྦྱར་བའོ། །དང་པོ་ལ་གཉིས། ཕྱོགས་མཐུན་གྱི་བྱ་བྱེད་ངོ་བོ་ཉིད་ཀྱིས་གྲུབ་པ་དགག ཕྱོགས་མི་མཐུན་གྱི་བྱ་བྱེད་ངོ་བོ་ཉིད་ཀྱིས་གྲུབ་པ་དགག་པའོ། །དང་པོ་ལ་གཉིས༑ ༑མུ་དང་པོ་གཉིས་ཀྱི་བྱ་བྱེད་དགག མུ་གསུམ་པའི་བྱ་བྱེད་དགག་པའོ།། དང་པོ་ལ་གཉིས། དམ་བཅའ་བཞག སྒྲུབ་བྱེད་བསྟན་པའོ། །དང་པོ་ནི། བྱེད་པ་པོ་ཡིན་པར་གྱུར་པ་བྱ་བ་དང་ལྡན་པ་དེས་ལས་སུ་གྱུར་པ་བྱ་བ་དང་ལྡན་པ་རང་བཞིན་གྱིས་མི་བྱེད་དོ། །བྱེད་པ་པོ་མ་ཡིན་པར་གྱུར་པ་བྱ་བ་དང་བྲལ་བས་ཡང་ལས་སུ་མ་གྱུར་པ་བྱ་བ་དང་བྲལ་བ་མི་བྱེད་དོ་ཞེས་པའི་དམ་བཅའོ། །གཉིས་པ་ལ་གཉིས། དམ་བཅའ་དང་པོའི་སྒྲུབ་བྱེད་དང༌། དམ་བཅའ་གཉིས་པའི་སྒྲུབ་བྱེད་དོ། །དང་པོ་ལ་གཉིས། སུས་ཀྱང་མ་བྱས་པའི་ལས་ཡོད་པར་ཐལ་བས་དགག ཅི་ཡང་མི་བྱེད་པའི་བྱེད་པ་པོ་ཡོད་པར་ཐལ་བས་དགག་པའོ། །དང་པོ་ནི༑ ༑བྱེད་པ་པོ་ལ་ལྟོས་པ་མེད་པའི་ལས་སུ་འགྱུར་བར་ཐལ། བྱེད་པ་པོ་ཡིན་པས་ལས་ཡིན་པ་རང་བཞིན་གྱིས་བྱེད་པའི་ཕྱིར། ཁྱབ་པ་ཡོད་དེ། དེ་ལྟར་ན་ལས་ཤིག་བྱེད་པའི་ཚེ་བྱ་བ་དོན་གཞན་གཉིས་ཡོད་དགོས་ཤིང༌། བྱེད་པ་པོ་ཡིན་པར་གྱུར་པ་རང་ལ་དོན་གཞན་པའི་བྱ་བ་གཉིས་པ་མེད་པའི་ཕྱིར་རོ། །གཉིས་པ་ནི༑ ལས་མེད་པ་སྟེ་ཡང་མི་བྱེད་པའི་བྱེད་པ་པོར་ཡང་འགྱུར་བར་ཐལ། ལས་ཡིན་པ་དེ་བྱེད་པ་པོ་ཡིན་པས་རང་བཞིན་གྱིས་བྱེད་པའི་ཕྱིར།

ཁྱབ་པ་ཡོད་དེ། དེ་ལྟར་ལས་ཤིག་བྱེད་པའི་ཚེ་བྱ་བ་དོན་གཞན་གཉིས་ཡོད་དགོས་ཤིང་ལས་ཡིན་པར་གྱུར་པ་རང་ལ་དོན་གཞན་པའི་བྱ་བ་གཉིས་པ་མེད་པའི་ཕྱིར་རོ། །གཉིས་པ་ལ་གཉིས། རྒྱུ་མེད་དུ་ཐལ་བས་དགག དེ་འདོད་པ་ལ་གནོད་བྱེད་བརྗོད་པ། ། དང་པོ་ནི། གལ་ཏེ་བྱེད་པ་པོར་མ་གྱུར་པས་ལས་སུ་མ་གྱུར་པ་བྱེད་ན་ནི། ལས་ཆོས་ཅན། ལས་སུ་འཇོག་པའི་རྒྱུ་མེད་པར་ཐལ། བྱ་བ་དང་བྲལ་བའི་ཕྱིར་རོ། ། བྱེད་པ་པོ་ཡང་ཆོས་ཅན། བྱེད་པ་པོར་འཇོག་པའི་རྒྱུ་མེད་པར་ཐལ།（༡༦ན）དེའི་ཕྱིར་རོ། །གཉིས་པ་ནི། འབྲས་བུ་རྫ་བུམ་དང་རྒྱུ་འཇིམ་པ་དང་འཁོར་ལོ་སོགས་ཀྱང་འཐད་པར་མི་འགྱུར་བར་ཐལ། ལས་བྱ་བྱེད་དུ་འཇོག་པའི་རྒྱུ་མེད་པའི་ཕྱིར། གཉིས་པོ་དེ་མེད་ན་བྱ་བ་དང་བྱེད་པ་པོ་དང་བྱེད་པ་མི་རིགས་པར་ཐལ༑ རྒྱུ་འབྲས་མེད་པའི་ཕྱིར། བྱ་བ་ལ་སོགས་པ་གསུམ་མི་རིགས་ན། དེའི་ཕྱིར༑ ཆོས་དགེ་བ་དང་ཆོས་མིན་མི་དགེ་བ་ཡོད་པ་མ་ཡིན་པར་ཐལ་ལོ། །ཆོས་དང་ཆོས་མིན་མེད་ན་ནི། དེའི་ཕྱིར། དེ་གཉིས་ཆོས་ཅན། ཁྱོད་ལས་བྱུང་བའི་འབྲས་བུ་ཡིད་དུ་འོང་མི་འོང་མེད་པར་ཐལ་ལོ། །འབྲས་བུ་དེ་གཉིས་མེད་ན། དེའི་ཕྱིར། ཐར་པའི་དོན་དུ་འཇིག་རྟེན་ལས་འདས་པའི་ལམ་སྒོམ་པ་དང་མཐོ་རིས་ཐོབ་པའི་དོན་དུ་འགྱུར་བའི་འཇིག་རྟེན་པའི་ལམ་སྒོམ་པ་དོན་མེད་པར་ཐལ་ལོ། །འཇིག་རྟེན་པའི་བྱ་བ་དག་ནི་ཐམས་ཅད་ཀྱང་དོན་མེད་པ་ཉིད་དུ་ཐལ། འབྲས་བུ་མེད་པའི་ཕྱིར་རོ། །གཉིས་པ་ནི། བྱེད་པ་པོར་གྱུར་མ་གྱུར་གཉིས་ཀས་ལས་སུ་གྱུར་མ་གྱུར་གཉིས་ཀ་རང་བཞིན་གྱིས་མི་བྱེད་དེ། བྱེད་པ་པོ་ཡིན་པ་དང་མ་ཡིན་པར་གྱུར་པ་གཉིས་གཞི་གཅིག་ལ་དུས་གཅིག་ཏུ་ག་ལ་ཡོད་དེ་མེད་པའི་ཕྱིར། རྟགས་གྲུབ་སྟེ། དེ་གཉིས་གཞི་གཅིག་ལ་ཕན་ཚུན་འགལ་བའི་ཕྱིར་རོ། །གཉིས་པ་ལ་གཉིས། བྱེད་པ་པོ་རེ་རེས་ལས་ཕྱོགས་མི་མཐུན་རེ་རེ་བྱེད་པ་དགག ལས་ཕྱོགས་མི་མཐུན་གཉིས་གཉིས་བྱེད་པ་དགག་པའོ། །དང་པོ་ནི།

བྱེད་པ་པོར་ནི་གྱུར་པ་ཡིས་ལས་སུ་མ་གྱུར་པ་མི་བྱེད་དེ། བྱེད་ན། འདིར་ཡང་བྱེད་པོའི་ངོས་ནས། བྱེད་པོ་མེད་པའི་ལས་སུ་འགྱུར། ཞེས་དང༌། ལས་ཀྱི་ངོས་ནས། ལས་ལ་རྒྱུ་ནི་མེད་པར་འགྱུར། །ཞེས་པའི་སྐྱོན་དེར་ཐལ་བར་འགྱུར་བའི་ཕྱིར་རོ། །བྱེད་པ་པོར་མ་གྱུར་པས་ཀྱང་ལས་སུ་གྱུར་པ་མི་བྱེད་དེ། བྱེད་ན་འདིར་ཡང་བྱེད་པོའི་ངོས་ནས། བྱེད་པ་པོ་ཡང་རྒྱུ་མེད་འགྱུར་ཞེས་དང༌། ལས་ཀྱི་ངོས་ནས། ལས་མེད་བྱེད་པ་པོར་ཡང་འགྱུར། །ཞེས་པའི་སྐྱོན་དེར་ཐལ་བར་འགྱུར་བའི་ཕྱིར་རོ། །གཉིས་པ་ནི༑ བྱེད་པ་པོར་ནི་གྱུར་པ་བྱ་བ་དང་བཅས་པས་ལས་སུ་མ་གྱུར་པ་མི་བྱེད་དེ། བྱེད་པ་པོའི་ངོས་ནས། བྱེད་པོ་མེད་པའི་ལས་སུ་འགྱུར། །ཞེས་དང༌། ལས་ཀྱི་ངོས་ནས། ལས་ལ་རྒྱུ་ནི་མེད་པར་འགྱུར། །ཞེས་པའི་གཏན་ཚིགས་ཏེ་རིགས་པ་གོང་དུ་བསྟན་ཟིན་པའི་ཕྱིར་རོ། །དེས་ལས་སུ་གྱུར་མ་གྱུར་གཉིས་ཀ་མི་བྱེད་དེ། བྱེད་པ་པོའི་ངོས་ནས་སྔ་མ་དང་ལས་ཀྱི་ངོས་ནས། ཡིན་དང་མ་ཡིན་གྱུར་ཅིག་ལ། །ཞེས་པའི་གཏན་ཚིགས་གོང་དུ་བསྟན་པའི་ཕྱིར་རོ། །བྱེད་པ་པོར་ནི་མ་གྱུར་པས་ལས་སུ་གྱུར་པ་བྱ་བ་དང་བཅས་པ་མི་བྱེད་དེ། བྱེད་པ་པོའི་ངོས་ནས། བྱེད་པ་པོ་ཡང་རྒྱུ་མེད་འགྱུར་ཞེས་དང༌། ལས་ཀྱི་ངོས་ནས། ལས་མེད་བྱེད་པ་པོར་ཡང་འགྱུར། །ཞེས་པའི་གཏན་ཚིགས་གོང་དུ་བསྟན་ཕྱིར་རོ། །དེས་ལས་སུ་གྱུར་མ་གྱུར་གཉིས་ཀ་མི་བྱེད་དེ། བྱེད་པ་པོའི་ངོས་ནས་སྔ་མ་དང༌། ལས་ཀྱི་ངོས་ནས་ཡིན་དང་མ་ཡིན་གྱུར་ཅིག་ལ། །ཞེས་པའི་གཏན་ཚིགས་གོང་དུ་བསྟན་ཕྱིར་རོ༑ ༑བྱེད་པ་པོ་གྱུར་མ་གྱུར་གཉིས་ཀས་ནི་ལས་སུ་གྱུར་པ་མི་བྱེད་དེ། འདིར་ཡང་བྱེད་པ་པོའི་ངོས་ནས། ཡིན་དང་མ་ཡིན་གྱུར་ཅིག་ལ། །ཞེས་དང༌། ལས་ཀྱི་ངོས་ནས། ལས་མེད་བྱེད་པ་པོར་ཡང་འགྱུར། །ཞེས་པའི་གཏན་ཚིགས་ནི་གོང་དུ་བསྟན་པས་（༡༦བ）ཤེས་པར་བྱ་བའི་ཕྱིར་རོ། །དེས་ལས་སུ་མ་གྱུར་པ་མི་བྱེད་དེ། འདིར་ཡང་བྱེད་པ་པོའོ་ངོས་ནས་སྔ་མ་དང༌།

ལས་ཀྱི་ངོས་ནས་ལས་ལ་རྒྱུན་མེད་པར་འགྱུར། ཞེས་སོགས་གཏན་ཚིགས་ནི་གོང་དུ་བསྟན་པས་ཤེས་པར་བྱ་བའི་ཕྱིར་རོ། །གཉིས་པ་ནི། དེ་ལྟ་ན་བྱ་བྱེད་མེད་དོ་ཞེས་པས་སྐུར་བ་བཏབ་པ་དང༌། བྱ་བྱེད་རང་བཞིན་གྱིས་མེད་པ་དེ་ཁོ་ནར་ཡོད་དོ་ཞེས་སྒྲོ་བཏགས་པར་འགྱུར་རོ་ཞེ་ན༑ བྱ་བྱེད་རང་བཞིན་གྱིས་གྲུབ་པ་བཀག་པས་བྱ་བྱེད་མེད་པ་མ་ཡིན་པར་ཐལ། བྱེད་པ་པོ་ལས་ལ་རྟེན་བྱས་ཤིང་ལས་ཀྱང་བྱེད་པ་པོ་དེ་ཉིད་ལ་བརྟེན་ནས་འབྱུང་བའམ་གྲུབ་པ་ཡིན་གྱི། དེ་ལས་མ་གཏོགས་པ་རང་བཞིན་གྱིས་གྲུབ་པའི་རྒྱུ་ནི་མ་མཐོང་བའི་ཕྱིར་རོ། །གསུམ་པ་ནི། དེ་བཞིན་དུ་ཉེ་བར་ལེན་པ་པོ་དང་བླང་བྱ་རང་བཞིན་གྱིས་མ་གྲུབ་པར་ཐལ། ལས་དང་བྱེད་པོ་རང་བཞིན་གྱིས་གྲུབ་པ་བསལ་ཟིན་པའི་ཕྱིར་རོ། །དངོས་པོ་ལྷག་མ་རྒྱུ་འབྲས་དང༌། མཚན་མཚོན་དང་ཡན་ལག་དང་ཡན་ལག་ཅན་སོགས་ཕན་ཚུན་ལྟོས་ནས་གྲུབ་པ་ཙམ་ཡིན་གྱི་རང་བཞིན་གྱིས་མ་གྲུབ་པར་ཐལ། བྱེད་པ་པོ་དང་ལས་དག་གིས་རིགས་པ་ནི་དེ་དག་ལ་ཡང་མཚུངས་པའི་ཕྱིར་རོ། །གཉིས་པ་ནི། དགོས་པ་དེ་གཉིས་ཀྱི་ཕྱིར་དུ་ངེས་དོན་གྱི་ལུང་དང་སྦྱོར་བ་ནི། ཉེ་བར་འཁོར་གྱིས་ཞུས་པ་ལས། །སེམས་དམྱལ་འཇིགས་པ་ང་ཡི་བསྟན་བྱ་སྟེ། སེམས་ཅན་སྟོང་ཕྲག་དུ་མ་སྐྱོ་བྱས་ཀྱང༌། །གང་དག་ཤི་འཕོས་ངན་སོང་དྲག་འགྲོ་བའི། །འགྲོ་བ་དེ་དག་ནམ་ཡང་ཡོད་མ་ཡིན། །ཞེས་སོགས་གསུངས་སོ། །གསུམ་པ་ནི། དེ་ལྟར་བྱ་བྱེད་དོན་དམ་པར་མ་གྲུབ་པ་དང༌། ཐ་སྙད་དུ་ཕན་ཚུན་ལྟོས་པའི་སྒོ་ནས་བྱ་བ་བྱེད་པ་ངེས་པར་བྱའོ། །བྱེད་པ་པོ་དང་ལས་བརྟག་པ་ཞེས་བྱ་བ་ཚིགས་བཅད་བཅུ་གཉིས་ཀྱི་བདག་ཉིད་རབ་ཏུ་བྱེད་པ་བརྒྱད་པའི་དོན་བསྡུས་པའོ།། །།རབ་བྱེད་དགུ་པ། སྔ་རོལ་ན་གནས་པ་བརྟག་པ། གཉིས་པ་གང་ཟག་གི་བདག་མེད་བཤད་པ་ལ་གཉིས། གང་ཟག་རང་བཞིན་གྱིས་གྲུབ་པ་དགག གང་ཟག་རང་བཞིན་གྱིས་ཡོད་པའི་སྒྲུབ་བྱེད་དགག་པའོ༑ ༑དང་པོ་ལ་གསུམ། རབ་བྱེད་ཀྱི་གཞུང་བཤད་པ།

ངེས་དོན་གྱི་ལུང་དང་སྦྱར་བ། དོན་བསྡུས་ཏེ་མཚན་བསྟན་པའོ། །དང་པོ་ལ་གཉིས། ཕྱོགས་སྔ་མ་བརྗོད་པ་དང༌། དེ་སུན་དབྱུང་བའོ། །དང་པོ་ནི། དེ་བཞིན་ཉེར་ལེན་ཤེས་པར་བྱ༑ ༑ལས་དང་བྱེད་པོ་བསལ་ཕྱིར་རོ། །ཞེས་པ་མི་འཐད་དེ། ལྟ་བ་དང་ཉན་པ་ལ་སོགས་པ་དང་ཚོར་བ་སོགས་ལེན་པ་པོ་གང་གི་བླང་བྱ་ཡིན་པ་དེ་དག་གི་སྔ་རོལ་ན་ལེན་པ་པོ་དེ་ཡོད་དོ། །ཞེས་ཉན་ཐོས་སྡེ་པ་མང་པོས་བཀུར་བ་ཁ་ཅིག་སྨྲའོ༑ ༑རྒྱུ་མཚན་ནི། ལྟ་བ་ལ་སོགས་ཉེ་བར་བླང་བྱར་ཇི་ལྟར་འགྱུར་ཏེ་མི་འཐད་པར་ཐལ། ལེན་པ་པོའི་དངོས་པོ་སྔར་ཡོད་པ་མ་ཡིན་པའི་ཕྱིར། དཔེར་ན། བསགས་བྱ་དོན་གྱི་སྔ་རོལ་ན་གསོག་པ་པོ་ལྷ་སྦྱིན་ཡོད་དགོས་པ་ལྟར་རོ། །དེའི་ཕྱིར་ལྟ་སོགས་བླང་བྱ་དེ་དག་གི་སྔ་རོལ་ན་ལེན་པ་པོའི་དངོས་པོ་གནས་པ་དེ་ཡོད་དོ། །སོགས་སྔ་མས་དབང་པོ་ལྷག་མ་བཞི་དང༌། ཕྱི་མས་སེམས་འབྱུང་ལྷག་མ་རྣམས་བསྡུས་སོ། །དང་ནི་དངོས་སུ་ཟིན་པ་དང་མ་ཟིན་པའི་དབང་པོ་དང་སེམས་འབྱུང་ལྷག་མ་རྣམས་བསྡུས་པའི་དོན་ནོ། །ཡང་ནི་ལྷག་མ་མ་བསྡུས་པ་རྣམས་ཀྱང་འདིར་གཏོགས་པར་ཡིད་ཆེས་པའི་（༡༧ན）དོན་ནོ། །དབང་བྱས་པ་ཞེས་པས་ནི་རྐང་པ་དང་པོ་གཉིས་པོ་འདིས་དབང་པོ་དང་སེམས་འབྱུང་ཐམས་ཅད་བསྡུས་པའི་དབང་དུ་བྱས་པས་དེ་ལ་འཇུག་པའི་དོན་ནོ། །གཉིས་པ་ལ་གསུམ། ཉེ་བར་ལེན་པ་པོ་ངོ་བོ་ཉིད་ཀྱིས་ཡོད་པ་དགག དེས་ཉེ་བར་བླང་བྱ་ཡང་ངོ་བོས་ཡོད་པ་ཁེགས་པར་བསྟན། ཉེ་བར་ལེན་པ་པོ་ངོ་བོ་ཉིད་ཀྱིས་མེད་པ་ལ་རྩོད་པ་སྤང་བའོ། །དང་པོ་ལ་གསུམ། ལེན་པ་པོ་བླང་བྱ་ཐམས་ཅད་ཀྱི་སྔ་རོལ་ན་ཡོད་པ་དགག བླང་བྱ་རེ་རེའི་སྔ་རོལ་ན་ཡོད་པ་དགག བླང་བྱ་ཐམས་ཅད་ཀྱི་སྔ་རོལ་ན་ཡོད་པའི་སྒྲུབ་བྱེད་དགག་པའོ། །དང་པོ་ལ་གཉིས༑ བླང་བྱ་ལས་སྔ་ན་ལེན་པ་པོར་གདགས་པའི་རྒྱུ་མེད་པས་དགག ལེན་པ་པོ་སྔ་ན་བླང་བྱ་ལ་གནས་པའི་རྟེན་མེད་པས་དགག་པའོ། །དང་པོ་ནི། དེ་ལྟར་ན་སྔ་ཕྱི་དུས་མཉམ་གསུམ་ལས་མི་འདའ་བས།

བླང་བྱའི་སྔ་རོལ་ན་དངོས་པོ་གང་གནས་པའི་ལེན་པ་པོ་དེ་ནི་ཆོས་ཅན། བླང་བྱ་གང་གིས་ལེན་པ་པོར་གདགས་པར་བྱ་བའི་རྒྱུ་མེད་པར་ཐལ། ལྟ་བ་དང༌། ཉན་པ་ལ་སོགས་པ་དང༌། ཚོར་བ་ལ་སོགས་པ་ཉིད་ཀྱི་སྔ་རོལ་ན་རང་བཞིན་གྱིས་གྲུབ་པའི་ཕྱིར་རོ། ། གཉིས་པ་ནི། གལ་ཏེ་བླང་བྱ་ལྟ་བ་ལ་སོགས་པ་མེད་པར་ཡང་ལེན་པ་པོ་དེ་ནི་གནས་པར་གྱུར་ན་དེའི་ཕྱིར་ལེན་པ་པོ་དེ་མེད་པར་ཡང་བླང་བྱ་དག་ནི་ཡོད་པར་འགྱུར་བར་ཐེ་ཚོམ་མེད་པར་ཐལ་ལོ། །འདོད་མི་ནུས་ཏེ། བླང་བྱ་ཅི་ཞིག་ལ་ལྟོས་མེད་དུ་ལེན་པ་པོ་གང་ཞིག་ག་ལ་ཡོད་དེ་མེད་པར་ཐལ། བླང་བྱ་ཅི་ཡིས་ལེན་པ་པོ་གང་ཞིག་མངོན་ཅིང་གསལ་བར་བྱེད་པའི་ཕྱིར། ལེན་པ་པོ་གང་ལ་ལྟོས་མེད་དུ་བླང་བྱ་ཅི་ཞིག་ག་ལ་ཡོད་དེ་མེད་པར་ཐལ། ལེན་པ་པོ་གང་གིས་བླང་བྱ་ཅི་ཞིག་མངོན་ཅིང་གསལ་བར་བྱེད་པའི་ཕྱིར་རོ། །གཉིས་པ་ལ་གཉིས། །ཕྱོགས་སྔ་མ་བརྗོད་པ་དང༌། དེ་སུན་དབྱུང་བའོ། ། དང་པོ་ནི། ལྟ་བ་ལ་སོགས་པ་བླང་བྱ་ཐམས་ཅད་ཀྱི་སྔ་རོལ་ན་ལེན་པ་པོ་གང་ཞིག་ཡོད་པ་མིན་ནོ། །འོ་ན་ཅི་ཞེ་ན། བླང་བྱ་ལྟ་བ་སོགས་ཀྱི་ནང་ནས་ལྟ་བས་གསལ་བར་བྱེད་པའི་དུས་ན་ལྟ་བ་ལས་གཞན་པའི་དབང་པོ་ཞིག་གིས་དུས་གཞན་གྱི་ཚེ་ན་གསལ་བར་བྱེད་ཀྱི་དུས་དེའི་ཚེ་གསལ་བར་མི་བྱེད་པས་གདགས་པའི་རྒྱུ་མེད་པར་ཐལ་བའི་སྐྱོན་མེད་དོ་ཞེ་ན། གཉིས་པ་ནི། གལ་ཏེ་ལྟ་བ་ལ་སོགས་པ་ཐམས་ཅད་ཀྱི་སྔ་རོལ་ན་ཡོད་པ་མིན་ན། དེའི་ཕྱིར་ལེན་པ་པོ་དེ་ནི་ཆོས་ཅན། བླང་བྱ་ལྟ་བ་ལ་སོགས་པ་རེ་རེའི་སྔ་རོལ་དུ་རང་བཞིན་གྱིས་ཇི་ལྟར་ཡོད་དེ་མེད་པར་ཐལ་ལོ། །ཡང་སྔ་མ་དེར་ཐལ། གལ་ཏེ་ལྟ་བ་པོའི་བདག་དེ་ཉིད་ཉན་པ་པོ་ཡིན་ཞིང༌། དེ་ཉིད་ཚོར་བ་པོའང་དེ་ཉིད་ཡིན་ན་བླང་བྱ་རེ་རེའི་སྔ་རོལ་ན་ཡོད་དགོས་པ་ལས་དེ་ནི་དེ་ལྟར་མི་རིགས་པའི་ཕྱིར་རོ། །སྐྱོན་དེ་སྤང་བར་འདོད་ནས་གལ་ཏེ་ལྟ་བ་པོ་དང་ཉན་པ་པོ་དང་ཚོར་བ་པོ་རྣམས་རང་བཞིན་གྱིས་གཞན་དུ་ཡོད་དོ་ཞེ་ན།

དེའི་ཕྱིར་ལྟ་བ་པོའི་བདག་ཡོད་པའི་ཚེ། ཉན་པ་པོའི་བདག་ཀྱང་ཡོད་པར་ཐལ་བ་དང༌། སྐྱེས་བུ་གཅིག་ལ་བདག་ཀྱང་མང་པོ་ཡོད་པར་ཐལ་ལོ། །གསུམ་པ་ནི། ལེན་པ་པོ་བླང་བྱ་ཐམས་ཅད་ཀྱི་སྔ་རོལ་ན་ཡོད་ལ། འོན་ཀྱང་གདགས་པའི་རྒྱུ་མེད་པའི་སྐྱོན་མེད་དེ། ལྟ་སོགས་གང་ལས་འབྱུང་བ་ཆེན་པོ་བཞི་དེའི་གདགས་གཞིར་ཡོད་དོ། །དེས་ན་ལྟ་སོགས་ཀྱི་སྔ་རོལ་ན་འབྱུང་བཞིའི་ཉེར་ལེན་ཅན་གྱིས་བདག་（༡༧བ）ཡོད་དོ་ཞེ་ན། ལེན་པོ་དེ་ནི་ཆོས་ཅན། ལྟ་བ་དང་ཉན་པ་ལ་སོགས་པ་དང་ཚོར་བ་དག་ལ་སོགས་པ་ཡང་གང་ལས་འབྱུང་བར་འགྱུར་བའི་འབྱུང་བ་བཞི་པོ་དེ་ལའང་རང་བཞིན་གྱིས་ཡོད་པ་མ་ཡིན་པར་ཐལ། སྔ་ཕྱི་བ་དང་དུས་མཉམ་པ་ལ་བཀོད་པའི་སྐྱོན་དེ་མཚུངས་པའི་ཕྱིར༑ གཉིས་པ་ནི། ལེན་པ་པོའི་བདག་པོ་ཡོད་དེ། ལྟ་སོགས་བླང་བྱ་ཡོད་པའི་ཕྱིར་རོ། །ཞེ་ན། བླང་བྱ་ལྟ་སོགས་དེ་དག་ཀྱང་ནི་རང་བཞིན་གྱིས་ཡོད་པ་མ་ཡིན་པར་ཐལ། ལྟ་བ་དང་ཉན་པ་ལ་སོགས་པ་དང་ཚོར་བ་དག་ལ་སོགས་པ་ཡང་གང་གི་ཡིན་པའི་ལེན་པ་པོ་རང་བཞིན་གྱིས་མེད་པའི་ཕྱིར་རོ། །གསུམ་པ་ནི། ལེན་པོ་གང་ཞིག་ཆོས་ཅན། རང་བཞིན་གྱིས་མེད་པར་ཐལ། བླང་བྱ་ལྟ་བ་ལ་སོགས་པའི་སྔ་རོལ་དང་ད་ལྟ་དུས་མཉམ་དང་ཕྱིས་གང་དུ་ཡང་རང་བཞིན་གྱིས་མེད་པའི་ཕྱིར་རོ། །སྔར་རང་བཞིན་གྱིས་མེད་དེ་བྱེད་པ་པོར་གདགས་པའི་རྒྱུ་ཡོད་པའི་ཕྱིར། དུས་མཉམ་དུ་རང་བཞིན་གྱིས་མེད་དེ། ལྟོས་པ་དང་བཅས་པའི་ཕྱིར༑ ཕྱིས་རང་བཞིན་གྱིས་མེད་དེ། བྱེད་པ་པོ་མེད་པའི་ལས་མི་སྲིད་པའི་ཕྱིར་རོ༑ ༑ལེན་པ་པོ་དེ་ལ་ཆོས་ཅན། རང་བཞིན་གྱིས་ཡོད་དོ་ཞེས་རྟོག་པ་དག་ནི་ལྡོག་པར་འགྱུར་བར་ཐལ། རང་བཞིན་གྱིས་ཡོད་པ་བཀག་ཟིན་པའི་ཕྱིར་རོ། ། གཏན་མེད་དོ་ཞེས་རྟོག་པ་མི་འཐད་པར་ཐལ། བླང་བྱ་གསལ་བར་བྱེད་པ་ཡིན་པའི་ཕྱིར་རོ། ། གཉིས་པ་ནི། དགོས་པ་གཉིས་ཀྱི་ཕྱིར་དུ་ངེས་དོན་གྱི་ལུང་དང་སྦྱོར་བ་ནི༑ འགྲོ་འོང་བརྟག་པའི་ལུང་སྦྱོར་ལས་ཤེས་པར་བྱའོ།

།གསུམ་པ་ནི། དེ་ལྟར་བརྟག་པའི་དོན་ལ་ཡང་དང་ཡང་དུ་སེམས། འཇལ། ངེས་པར་རྟོག་པར་བྱའོ། ། སྔ་རོལ་ན་གནས་པ་བརྟག་པ་ཞེས་བྱ་བ་ཚིགས་བཅད་བཅུ་གཉིས་ཀྱི་བདག་ཉིད་རབ་ཏུ་བྱེད་པ་དགུ་པའི་དོན་བསྡུས་པའོ།། །།རབ་བྱེད་བཅུ་པ། མེ་དང་བུད་ཤིང་བརྟག་པ། གཉིས་པ་གང་ཟག་རང་བཞིན་གྱིས་ཡོད་པའི་སྒྲུབ་བྱེད་དགག་པ་ལ་གཉིས༑ སྒྲུབ་བྱེད་ཀྱི་དཔེ་དགག སྒྲུབ་བྱེད་ཀྱི་གཏན་ཚིག་དགག་པའོ། །དང་པོ་ལ་གསུམ། རབ་བྱེད་ཀྱི་གཞུང་བཤད་པ། ངེས་དོན་གྱི་ལུང་དང་སྦྱར་བ། དོན་བསྡུས་ཏེ་མཚན་བསྟན་པའོ། །དང་པོ་ནི། ལེན་པ་པོ་དང་བླང་བྱ་ཕན་ཚུན་ལྟོས་པས་རང་བཞིན་མེད་པ་མི་འཐད་དེ། མེ་དང་བུད་ཤིང་ཕན་ཚུན་ལྟོས་གྲུབ་ཡིན་ཡང་རང་བཞིན་གྱིས་ཡོད་དོ་ཞེ་ན། འདི་དགག་པ་ལ་གསུམ། མེ་དང་བུད་ཤིང་ངོ་བོ་ཉིད་ཀྱིས་ཡོད་པ་དགག རིགས་པ་དེ་གཞན་ལ་ཡང་སྦྱར་བ། བཀག་པའི་དོན་དུ་ལྟ་བ་སྨད་པའོ། །དང་པོ་ལ་གསུམ། སྔར་མ་བཤད་པའི་རིགས་པས་དགག སྔར་བཤད་པའི་རིགས་པས་དགག དེ་དག་གི་མཇུག་བསྡུ་བའོ། །དང་པོ་ལ་གཉིས༑ རང་བཞིན་གཅིག་པ་དགག རང་བཞིན་ཐ་དད་པ་དགག་པའོ། །དང་པོ་ནི༑ ༑བྱེད་པ་པོ་རྫ་མཁན་དང་ལས་རྫ་བུམ་གཅིག་ཏུ་འགྱུར་བར་ཐལ། བུད་ཤིང་གང་ཡིན་པ་དེ་ཉིད་མེ་དང་རང་བཞིན་གཅིག་ཡིན་པའི་ཕྱིར་རོ། །གཉིས་པ་ལ་གཉིས༑ རང་བཞིན་ཐ་དད་པའི་བསྒྲུབ་བྱ་དགག རང་བཞིན་ཐ་དད་པའི་སྒྲུབ་བྱེད་དགག་པའོ། །དང་པོ་ལ་གཉིས། རང་བཞིན་གྱིས་ཐ་དད་ན་ཤིང་ལ་མི་ལྟོས་པ་དང༌། རང་བཞིན་གྱིས་ཐ་དད་ན་ཤིང་དང་མི་ཕྲད་པར་འགྱུར་བའོ། །དང་པོ་ལ་གཉིས། དགག་པ་དངོས་དང༌། མ་ངེས་པ་སྤང་བའོ། །དང་པོ་ལ་གཉིས། ཤིང་མེད་བཞིན་དུ་འབྱུང་བ་དང༌། རྟག་ཏུ་འབར་བ་སོགས་སུ་འགྱུར་བའོ། །དང་པོ་ནི། གལ་ཏེ་ཤིང་ལས་རང་བཞིན་གྱིས་གཞན་ཡིན་ན། དེའི་ཕྱིར་མེ་ཆོས་ཅན། ཤིང་ལ་ལྟོས་པ་མེད་པར་ཡང་འབྱུང་བར་འགྱུར་རོ། །གཉིས་པ་ནི། དེ་ཆོས་ཅན། རྟག་ཏུ་འབར་བ་ཉིད་དུ་འགྱུར་བ་དང༌། འབར་བྱེད་རྒྱུ་ལས་མི་འབྱུང་བར་ཐལ་བ་དང༌།

ཁྱོད་མི་འཆི་བར་བྱ་བའི་ཕྱིར་དུ་བུད་ཤིང་སྣོན་པ་སོགས་ཀྱི་རྩོམ་པ་དོན་མེད་པ་ཉིད་དུ་འགྱུར་བ་དང་དེ་ལྟར་ཡིན་ན་བསྲེག་བྱའི་ལས་བུད་ཤིང་ཀྱང་མེད་པར་ཐལ། བུད་ཤིང་དང་རང་བཞིན་གྱིས་གཞན་ཡིན་པའི་ཕྱིར། ཡང་མེ་ཆོས་ཅན། བུད་ཤིང་ལ་ལྟོས་པ་མེད་པར་ཐལ། བུད་ཤིང་དང་རང་བཞིན་གྱིས་གཞན་ཡིན་པའི་ཕྱིར། འདོད་ན། འབར་བར་བྱེད་པའི་རྒྱུ་བུད་ཤིང་ལས་མི་འབྱུང་བར་ཐལ། དེའི་ཕྱིར། འདོད་ན་ཁྱོད་རྟག་ཏུ་འབར་བར་ཐལ། འབར་བ་གང་ཞིག་བུད་ཤིང་ལས་མི་འབྱུང་བའི་ཕྱིར། རྟག་ཏུ་འབར་བ་ཡིན་ན་ནི་དེའི་ཕྱིར་བུད་ཤིང་སྣོན་པ་སོགས་ཀྱི་རྩོམ་པ་དོན་མེད་པ་ཉིད་དུ་འགྱུར་རོ། །དེས་ན་རང་བཞིན་གྱིས་གཞན་དུ་མི་རིགས་སོ། །གཉིས་པ་ནི། སུན་འབྱིན་སྨྲ་བ་དེ་ལ་གལ་ཏེ་འདི་སྙམ་དུ་འབར་བའི་དོན་མེས་སྲེག་བཞིན་པ་བུད་ཤིང་ཡིན་ཞིང་དེ་ལ་བརྟེན་ནས་མེ་འབྱུང་བས་ཤིང་མེད་པར་ཡང་འབྱུང་བར་འགྱུར་ཞེས་པའི་སྐྱོན་མེད་པར་སེམས་སོ། །ཞེ་ན། སྲེག་པར་བྱེད་དེ་མི་བྱེད་པར་ཐལ༑ གང་གི་ཚེ་མེས་སྲེག་བཞིན་པ་དེ་ཙམ་བུད་ཤིང་ལས་རང་བཞིན་གྱིས་གཞན་པའི་མེ་གང་གིས་བུད་ཤིང་དེ་བུད་ཤིང་དེ་ཡིན་པ་གང་ཞིག་དེ་ལས་རང་བཞིན་གྱིས་ཐ་དད་པའི་མེ་མེད་པའི་ཕྱིར་རོ། །གཉིས་པ་ལ་གཉིས། དངོས་ཀྱི་དོན་དང༌། དེ་ལ་མ་ངེས་པ་སྤང་བའོ། ། དང་པོ་ནི། མེ་ཆོས་ཅན། བུད་ཤིང་དང་མི་ཕྲད་པར་ཐལ། བུད་ཤིང་དང་རང་བཞིན་གྱིས་གཞན་ཡིན་པའི་ཕྱིར། ཕྲད་པ་མེད་ན། དེའི་ཕྱིར་བུད་ཤིང་བསྲེགས་པར་མི་འགྱུར་བར་ཐལ་ལོ། །མི་བསྲེགས་ན་འཆི་བར་མི་འགྱུར་བར་ཐལ། འབར་བ་གང་ཞིག་འཆི་རྐྱེན་མ་ཚང་བའི་ཕྱིར། མི་འཆི་ན་རང་གི་རྟགས་འབར་བ་དང་ཡང་རྟག་ཏུ་ལྡན་པར་གནས་པར་ཐལ། འབར་བ་གང་ཞིག་མི་འཆི་བའི་ཕྱིར་རོ༑ ༑གཉིས་པ་ནི། གལ་ཏེ་གཞན་ཕྱིར་མི་ཕྲད་ཕྲད་མེད་ན། །ཞེས་སོགས་ནི་མི་རིགས་ཏེ། ཇི་ལྟ་བུད་མེད་སྐྱེས་པ་དང་ཕྲད་པ་དང་སྐྱེས་པའང་བུད་མེད་དང་ཕྲད་པ་བཞིན་དུ་ཤིང་ལ་མེ་རང་བཞིན་གཞན་ཉིད་ཡིན་ཡང་ཤིང་དང་ཕྲད་པར་རུང་བར་འགྱུར་རོ་ཞེ་ན།

ཤིང་ལས་མེ་གཞན་ཉིད་ཡིན་ཡང་ཕྲད་པ་རང་བཞིན་གྱིས་མ་གྲུབ་པར་ཐལ། གལ་ཏེ་མེ་དང་ཤིང་ནི་གཅིག་གིས་གཅིག་ནི་བསལ་པ་སྟེ་ཕན་ཚུན་ལྟོས་མེད་ཀྱི་གཞན་ཡིན་ན། ཤིང་དང་མེ་ཕྲད་པར་འདོད་ལ་རག་ན་དེ་མི་སྲིད་པའི་ཕྱིར་རོ། །དོན་ནི། །མེ་ཆོས་ཅན། བུད་ཤིང་དང་གཞན་ཡིན་ཡང་ཕྲད་པ་རང་བཞིན་གྱིས་མ་གྲུབ་པར་ཐལ། བུད་ཤིང་དང་ལྟོས་མེད་ཀྱི་གཞན་ཡིན་ན་དེ་རུང་བ་ལས། དེ་མ་ཡིན་པའི་ཕྱིར་རོ། །གཉིས་པ་ལ་གཉིས། ལྟོས་པའི་སྒྲུབ་བྱེད་དགག མངོན་སུམ་དུ་མཐོང་བའི་སྒྲུབ་བྱེད་དགག་པའོ། །དང་པོ་ལ་གཉིས། ཕྱོགས་སྔ་མ་བརྗོད་པ་དང༌། དེ་དགག་པའོ། །དང་པོ་ནི། སྐྱེས་པ་དང་བུད་མེད་ལྟར་ལྟོས་མེད་མ་ཡིན་གྱི་ལྟོས་ནས་རང་བཞིན་གྱིས་གྲུབ་བོ་ཞེ་ན། གཉིས་པ་ལ་གསུམ། དུས་གསུམ་དུ་དཔྱད་ནས་ལྟོས་པ་དགག ལྟོས་ཆོས་ཡོད་（༡༨བ）མེད་ལ་དཔྱད་ནས་ལྟོས་པ་དགག ལྟོས་མ་ལྟོས་གཉིས་ཀ་དགག་པའོ། །དང་པོ་ལ་གཉིས། དུས་སྔ་ཕྱི་ལ་ལྟོས་པ་དགག དུས་མཉམ་པ་ལ་ལྟོས་པར་དགག་པའོ། །དང་པོ་ནི། མེ་དང་བུད་ཤིང་སྔ་ཕྱིར་གྲུབ་པའི་ལྟོས་པ་རང་བཞིན་གྱིས་མ་གྲུབ་པར་ཐལ། གང་ལ་ལྟོས་ནས་མེ་དང་བུད་ཤིང་དུ་འགྱུར་བའི་དང་པོར་རང་བཞིན་གྱིས་གྲུབ་པ་གང་ཞིག་ཡིན་ཏེ་མེད་པའི་ཕྱིར་རོ། །དེར་ཐལ༑ བུད་ཤིང་ལ་ལྟོས་ནས་མེར་འཇོག་པ་ཡིན་ལ་མེ་ལ་ལྟོས་ནས་བུད་ཤིང་དུ་འཇོག་པ་ཡིན་པའི་ཕྱིར་རོ། །གལ་ཏེ་སྔར་གྲུབ་པའི་ཤིང་ལ་ལྟོས་ནས་མེར་འཇོག་པ་ཡིན་ནོ་ཞེ་ན། མེ་ཆོས་ཅན། གྲུབ་ཟིན་པ་ལ་སླར་ཡང་སྒྲུབ་དགོས་པར་འགྱུར་བར་ཐལ། ཁྱོད་རང་བཞིན་གྱིས་ཡོད་ཀྱང་ཤིང་ལ་ལྟོས་ནས་གྲུབ་དགོས་པའི་ཕྱིར་རོ། །བུད་པར་བྱ་བའི་ཤིང་ལ་ཡང་ཆོས་ཅན། མེ་མེད་པར་འབྱུང་བར་འགྱུར་བ་ཡིན་པར་ཐལ། མེའི་སྔ་རོལ་ནས་རང་བཞིན་གྱིས་གྲུབ་པའི་ཕྱིར་རོ། །གཉིས་པ་ནི། ཤིང་གང་ལ་ལྟོས་ནས་མེ་གང་ཞིག་དུས་མཉམ་པའི་ལྟོས་པ་རང་བཞིན་གྱིས་མ་གྲུབ་པར་ཐལ། མེའི་དངོས་པོ་གང་ཞིག་བུད་ཤིང་ལ་ལྟོས་ནས་འགྲུབ་ལ་ལྟོས་ཆོས་མེ་དེ་ཉིད་ལ་ཡང་ལྟོས་ནས་ལྟོས་བྱ་བུད་ཤིང་གང་ཡིན་པ་དེ་འགྱུར་བའི་ཕྱིར་རོ།

།གཉིས་པ་ནི། མེའི་དངོས་པོ་བུད་ཤིང་ལ་ལྟོས་ནས་འགྲུབ་པ་གང་ཡིན་པ་དེ་མ་གྲུབ་ན། མེ་ཆོས་ཅན། ཇི་ལྟར་བུད་ཤིང་ལ་ལྟོས་ཏེ་མི་ལྟོས་པར་ཐལ༑ མ་གྲུབ་པའི་ཕྱིར། ཅི་སྟེ་མེ་གྲུབ་པ་ལྟོས་སོ་ཞེ་ན། མེ་དེ་ནི་ཆོས་ཅན། བུད་ཤིང་ལ་ལྟོས་དགོས་པར་མི་རིགས་པར་ཐལ། རང་བཞིན་གྱིས་གྲུབ་ཟིན་པའི་ཕྱིར་རོ། །གསུམ་པ་ནི། དེ་ལྟར་བརྟགས་ན་ཤིང་ལ་ལྟོས་པའི་མེ་ངོ་བོ་ཉིད་ཀྱིས་མེད་དེ། མེ་གྲུབ་མ་གྲུབ་གང་ཡང་རང་བཞིན་གྱིས་ལྟོས་པར་མི་འཐད་པའི་ཕྱིར། ཤིང་ལ་མ་ལྟོས་པའི་མེ་ཡང་མེད་དེ། རང་བཞིན་གཞན་བཀག་ཟིན་པའི་ཕྱིར་དང༌༑ རྒྱུ་མེད་དུ་ཐལ་བའི་ཕྱིར་རོ། །མེ་ལ་ལྟོས་པའི་ཤིང་ངོ་བོ་ཉིད་ཀྱིས་མེད་དེ། ཤིང་གྲུབ་མ་གྲུབ་གང་ཡང་རང་བཞིན་གྱིས་ལྟོས་པར་མི་འཐད་པའི་ཕྱིར། མེ་ལ་མ་ལྟོས་པའི་ཤིང་ཡང་མེད་དེ། བྱེད་པ་པོ་མེད་པའི་ལས་མི་སྲིད་པའི་ཕྱིར་རོ། ། གཉིས་པ་ནི། དཔྱད་པ་ཤིན་ཏུ་ཕྲ་མོ་འདིས་ཁོ་བོ་ཅག་ལ་ཅི་ཞིག་བྱ་མེས་བུད་ཤིང་སྲེག་བཞིན་པ་མངོན་སུམ་གྱིས་མཐོང་བའི་ཕྱིར། མེ་དང་བུད་ཤིང་རང་བཞིན་གྱིས་ཡོད་དོ་ཞེ་ན། མེ་ནི་ཆོས་ཅན། བུད་ཤིང་ལས་རང་བཞིན་གཞན་ལས་མི་འོང་སྟེ། དེ་ལྟར་འོང་བ་མ་མཐོང་བའི་ཕྱིར་དང༌། འོང་ན་ཡང་རྒྱུ་མེད་དུ་ཐལ་བའི་ཕྱིར་རོ། །མེ་ནི་ཆོས་ཅན། ཤིང་ལའང་རང་བཞིན་གྱིས་ཡོད་པ་མ་ཡིན་པར་ཐལ༑ དེ་ལ་མ་དམིགས་པའི་ཕྱིར་རོ། །གཉིས་པ་ནི། མེས་བུད་ཤིང་སྲེག་པ་རང་བཞིན་གྱིས་མ་གྲུབ་པར་ཐལ། བུད་ཤིང་གི་སུན་འབྱིན་ལྷག་མ་ནི། སོང་བ་དང་མ་སོང་བ་དང༌། བགོམ་པ་རང་མཚན་པ་འགོག་པའི་རིགས་པས་བསྟན་ཟིན་པའི་ཕྱིར༑ ཇི་ལྟར་ན། རེ་ཞིག་སྲེག་ལ་མི་བསྲེགས་ཏེ། །ཞེས་སོགས་འདོན་པ་བསྒྱུར་ནས་དགག་གོ །གསུམ་པ་ནི། ཤིང་ཉིད་མེ་དང་རང་བཞིན་གཅིག་ནི་མ་ཡིན་ཏེ། གཞན་དུ་ན་བྱེད་པ་པོ་དང་ལས་གཅིག་པའི་སྐྱོན་དུ་འགྱུར་བའི་ཕྱིར་རོ། །ཤིང་ལས་རང་བཞིན་གཞན་དུ་མེ་ཡང་མེད་དེ། གཞན་དུ་ན་ཤིང་ལ་མི་ལྟོས་པ་སོགས་ཀྱི་རྐྱེན་དུ་འགྱུར་བའི་ཕྱིར།

མེ་ནི་ཤིང་དང་ལྡན་པ་རང་བཞིན་གྱིས་ཡོད་པ་མ་ཡིན་ཏེ། མེ་ལ་ཤིང་བརྟེན་པ་རང་བཞིན་གྱིས་མེད་ལ་ཤིང་དེར་མེ་（༡༩ན）དེ་བརྟེན་པ་ཡང་རང་བཞིན་གྱིས་མེད་དེ། རང་བཞིན་ཐ་དད་པ་བཀག་ཟིན་པའི་ཕྱིར་རོ། །གཉིས་པ་ནི། ལེན་པ་པོའི་བདག་དང་ཉེ་བར་ལེན་པའི་རིམ་པ་ཀུན་མ་ལུས་པ་ནི་རྣམ་པར་བཤད་དོ། །གང་གིས་ན། མེ་དང་བུད་ཤིང་དག་གིས། དེར་མ་ཟད་བུམ་སྣམ་ལ་སོགས་པ་དངོས་པོ་མ་ལུས་པ་དང་ལྷན་ཅིག་ཏུ་རྣམ་པར་བཤད་དོ། །གང་གིས་ན། མེ་དང་བུད་ཤིང་དག་གིས་བརྟགས་པས་སོ། །དོན་ནི། ལེན་པ་པོ་དང་བླང་བྱ་དང་བུམ་སྣམ་སོགས་ཐམས་ཅད་ཆོས་ཅན། ཕན་ཚུན་ལྟོས་པའི་རང་བཞིན་དུ་མ་གྲུབ་པར་ཐལ། མེ་དང་བུད་ཤིང་རང་བཞིན་གྱིས་གྲུབ་པ་འགོག་པའི་རིགས་པས་ཁྱོད་དེར་གྲུབ་ཁེགས་པའི་ཕྱིར་རོ། །གསུམ་པ་ནི། དངོས་སྨྲ་བ་གང་དག་ལེན་པ་པོའི་བདག་དང་བླང་བྱ་དང་བུམ་སྣམ་སོགས་དངོས་པོ་རྣམས་རྒྱུ་དང་དེ་བཅས་ཏེ་རང་བཞིན་གཅིག་ཉིད་དང་རང་བཞིན་ཐ་དད་པར་སྟོན་པ་དེ་དག་ཆོས་ཅན། བསྟན་པ་གསུང་རབ་ཀྱི་དོན་རྟེན་འབྲེལ་གྱི་དེ་ཁོ་ན་ཉིད་ལ་མཁས་སོ་སྙམ་དུ་མགོན་པོ་ཀླུ་སྒྲུབ་མི་སེམས་ཏེ། རིགས་པས་གནོད་པའི་དོན་གསུང་རབ་ཀྱི་དགོངས་པར་ཁས་བླངས་པའི་ཕྱིར་རོ། །གཉིས་པ་ནི། མེ་དང་བུད་ཤིང་གི་བརྟག་པས་ཆོས་རྣམས་ཀྱི་དེ་ཁོ་ན་ཉིད་ཁོང་དུ་ཆུད་པའི་རྣལ་འབྱོར་པའི་ལུས་ནི་ནང་གི་དུག་གསུམ་གྱི་མེ་དང་ཕྱིའི་དུས་མཐའི་མེས་མི་འཚིག་སྟེ། ཏིང་ངེ་འཛིན་རྒྱལ་པོ་ལས། །བསྐལ་བ་བརྒྱ་ཕྲག་མང་པོར་རབ་བསྲེགས་ཀྱང༌། །ནམ་མཁའ་སྔོན་ཆད་ནམ་ཡང་མི་ཚིག་བཞིན། །ཆོས་རྣམས་ནམ་མཁའ་དང་མཚུངས་རྣམ་རིག་པས། །དེ་ནི་གཞར་ཡང་མེ་ནང་ཡོད་མི་ཚིག ༑གལ་ཏེ་སངས་རྒྱས་ཞིང་རྣམས་འབར་གྱུར་ལ། །འབར་བ་འདི་དག་མ་ལུས་ཞི་ཤོག་ཅེས། །ཏིང་འཛིན་གནས་ནས་སྨོན་ལམ་འདི་བཏབ་པ། །（༡༧བ）ས་རྣམས་ཞིག་ཀྱང་དེ་ལ་འགྱུར་བ་མེད། །ཅེས་གསུངས་སོ། །དགོས་པ་གཉིས་ཀྱི་ཕྱིར་དུ་ངེས་དོན་གྱི་ལུང་དང་སྦྱོར་བའི་ཕྱོགས་ཙམ་སྨོས་ན།

མདོ་ལས། ཇི་ལྟར་གཙུབས་ཤིང་དང་ནི་གཙུབས་སྟན་དང༌། །ལག་པའི་རྩོལ་བ་འདི་གསུམ་འདུས་པ་ཡི། །རྐྱེན་འདི་དག་ལས་མེ་ནི་འབྱུང་འགྱུར་ཞིང༌། །བྱུང་སྟེ་བྱ་བ་བྱས་ནས་མྱུར་དུ་འགག །ཞེས་སོགས་དུ་མ་གསུངས་སོ། །གསུམ་པ་ནི། །དེ་ལྟར་དཔྱད་ནས་སྟོང་པ་ཉིད་དང་རྟེན་འབྲེལ་སྣང་ཙམ་གྱི་ཟུང་འཇུག་ལ་ཆེས་ཤིན་ཏུ་ངེས་པ་བརྟན་པར་བྱའོ། །མེ་དང་བུད་ཤིང་བརྟག་པ་ཞེས་བྱ་བ་ཚིགས་བཅད་བཅུ་དྲུག་རབ་ཏུ་བྱེད་པ་བཅུ་པའི་དོན་བསྡུས་པའོ།། །།རབ་བྱེད་བཅུ་གཅིག་པ། སྔོན་དང་ཕྱི་མཐའ་བརྟག་པ།

གཉིས་པ་གང་ཟག་རང་བཞིན་གྱིས་ཡོད་པའི་སྒྲུབ་བྱེད་ཀྱི་རྟགས་དགག་པ་ལ་གཉིས། སྐྱེ་འཆིའི་བྱ་བ་ཡོད་པའི་རྟགས་དགག བརྟེན་པ་སྡུག་བསྔལ་ཡོད་པའི་རྟགས་དགག་པའོ། །དང་པོ་ལ་གསུམ། རབ་བྱེད་ཀྱི་གཞུང་བཤད་པ། ངེས་དོན་གྱི་ལུང་དང་སྦྱར་བ། དོན་བསྡུས་ཏེ་མཚན་བསྟན་པའོ། །དང་པོ་ལ་གཉིས། ཕྱོགས་སྔ་མ་བརྗོད་པ་དང༌། དེ་དགག་པའོ། །དང་པོ་ནི། གལ་ཏེ་གང་ཟག་གི་བདག་མེད་ན་སྔ་མ་ནས་འདིར་འོང་བ་དང་འདི་ནས་ཕྱི་མར་འགྲོ་བ་དང་སྐྱེ་འཆི་གཅིག་ནས་གཅིག་ཏུ་བརྒྱུད་པ་སུ་ཞིག་འཁོར། དེས་ན་བདག་རང་བཞིན་གྱིས་ཡོད་དེ། འཁོར་བ་རང་བཞིན་གྱིས་ཡོད་པའི་ཕྱིར་རོ་ཞེ་ན། གཉིས་པ་ལ་གཉིས། འཁོར་བ་རང་བཞིན་གྱིས་ཡོད་（༡༩བ）པ་དགག རིགས་པ་དེ་གཞན་ལ་ཡང་སྦྱར་བའོ། །དང་པོ་ལ་གཉིས། འཁོར་བ་ལ་ཐོག་མཐའ་བར་གསུམ་གྱི་ཆ་དགག སྐྱེ་འཆི་ལ་དུས་སྔ་ཕྱྀ་དང་ལྷན་ཅིག་པ་དགག་པའོ༑ ༑དང་པོ་ནི། འཁོར་བ་དེ་ལ་ཆོས་ཅན། རང་བཞིན་གྱིས་མ་གྲུབ་པར་ཐལ། སྔོན་གྱི་མཐའ་མེད་ཅིང་ཕྱི་མའི་མཐའ་ཡང་མེད་པའི་ཕྱིར། །རྟགས་གྲུབ་སྟེ། ཐོག་མ་དང་མཐའ་མའི་ཆ་རང་བཞིན་གྱིས་མེད་པའི་ཕྱིར་རོ། །རྟགས་གྲུབ་སྟེ། རྫོགས་བྱེད་སོགས་མུ་སྟེགས་ཀྱི་སྟོན་པ་རྣམས་ཀྱི་འཁོར་བའི་སྔོན་གྱི་མཐའ་མངོན་ནམ་ཞེས་ཞུས་པའི་ཚེ་ཐུབ་པ་ཆེན་པོས་མིན་ཞེས་གསུངས་ཏེ་འཁོར་བའི་ཐོག་མ་ཡོད་པ་ལ་དགག་པ་མཛད་པའི་ཕྱིར་རོ། །འོ་ན་དབུས་ཡོད་དོ་ཞེ་ན། འཁོར་བ་དེ་ལ་དབུས་ནི་རང་བཞིན་གྱིས་གྲུབ་པ་ག་ལ་ཡོད་དེ་མེད་པར་ཐལ། འཁོར་བ་གང་ལ་ཐོག་མ་དང་ཐ་མ་རང་བཞིན་གྱིས་མེད་པའི་ཕྱིར་རོ། །གཉིས་པ་ལ་གསུམ། མདོར་བསྟན། རྒྱས་པར་བཤད། དོན་བསྡུ་བའོ། ། དང་པོ་ནི། འཁོར་བ་དེ་ལ་ཆོས་ཅན། ཁྱོད་ཀྱི་སྐྱེ་འཆི་ལ་སྔ་ཕྱི་དང་ལྷན་ཅིག་ཏུ་རང་བཞིན་གྱིས་གྲུབ་པའི་དུས་ཀྱི་རིམ་པ་མི་འཐད་པར་ཐལ། ཁྱོད་ཀྱི་ཐོག་མཐའ་བར་གསུམ་གྱི་ཆ་རང་བཞིན་གྱིས་མ་གྲུབ་པ་དེའི་ཕྱིར་རོ། །གཉིས་པ་ལ་གཉིས༑ ༑སྔ་ཕྱི་བ་དགག

དུས་མཉམ་པ་དགག་པའོ། །དང་པོ་ལ་གཉིས། སྐྱེ་བ་སྔ་བ་དགག རྒ་ཤི་སྔ་བ་དགག་པའོ། །དང་པོ་ནི། གལ་ཏེ་སྐྱེ་བ་སྔ་བར་གྱུར་ལ་སྐྱེ་བ་ལས་རྒ་ཤི་ཕྱི་བ་ཡིན་ན། སྐྱེ་བ་ཆོས་ཅན། རྒ་ཤི་སྔོན་དུ་སོང་བ་མེད་པར་ཐལ༑ རྒ་ཤི་ལས་ངོ་བོ་ཉིད་ཀྱིས་སྔ་བའི་ཕྱིར། འདོད་ན། འདུས་མ་བྱས་སུ་འགྱུར་རོ། །ཡུལ་གཞན་དུ་མ་ཤི་བར་ཡང་འདིར་སྐྱེ་བར་འགྱུར་བར་ཐལ། སྔ་མ་དེའི་ཕྱིར་རོ། །གཉིས་པ་ནི། གལ་ཏེ་སྐྱེ་བ་ཕྱི་བར་གྱུར་ལ་སྐྱེ་བ་ལས་རྒ་ཤི་སྔ་བ་ཡིན་ན༑ སྐྱེ་བ་སྔར་མེད་པའི་རྒ་ཤི་ནི་ཆོས་ཅན། རྒྱུ་མེད་དུ་ཐལ། སྐྱེ་བ་སྔོན་དུ་མ་སོང་བའི་ཕྱིར། འདོད་མི་ནུས་ཏེ། རྒྱུ་མེད་པར་ནི་ཇི་ལྟར་འབྱུང་བར་འགྱུར་ཏེ་མི་རིགས་པར་ཐལ། སྐྱེ་བའི་རྐྱེན་ཅན་ཡིན་པའི་ཕྱིར་རོ། །གཉིས་པ་ནི། སྐྱེ་བ་དང་ནི་རྒ་ཤི་དག་རང་བཞིན་གྱིས་ལྷན་ཅིག་ཏུ་རུང་བ་མ་ཡིན་སྟེ། རུང་ན་སྐྱེ་བཞིན་པ་ན་འཆི་བར་འགྱུར་ཞིང་གཉིས་ཀ་རྒྱུ་མེད་པ་ཅན་དུ་འགྱུར་བའི་ཕྱིར། གསུམ་པ་ནི༑ རང་བཞིན་གྱིས་གྲུབ་པའི་སྐྱེ་བ་ནི་དེ་དང་རྒ་ཤི་དེའོ་ཞེས་ཅིའི་ཕྱིར་ན་སྤྲོ་བར་བྱེད་དེ་མི་རིགས་པར་ཐལ། སྐྱེ་རྒ་གང་ལ་སྔ་བ་དང་ཕྱི་བ་དང་ལྷན་ཅིག་གི་རིམ་པ་དེ་དག་རང་བཞིན་གྱིས་མི་སྲིད་པའི་ཕྱིར། ཡང་ན་འཕགས་པ་རྣམས་ཆོས་ཅན། དེ་ལྟར་སྤྲོ་བར་མི་མཛད་དེ། གནས་ལུགས་མངོན་སུམ་དུ་གཟིགས་པའི་ཕྱིར་རོ།། གཉིས་པ་ནི། འཁོར་བ་འབའ་ཞིག་ལ་སྔོན་གྱི་མཐའ་སྔ་བ་དང་ཕྱི་བ་དང་ལྷན་ཅིག་ཏུ་རང་བཞིན་གྱིས་ཡོད་པ་མ་ཡིན་པར་མ་ཟད་ཀྱི་རྒྱུ་དང་འབྲས་བུ་དང་མཚན་ཉིད་དང་མཚན་གཞི་དང་ཚོར་བ་དང་ཚོར་བ་པོ་ཉིད་དང་གཞན་ཡང་དོན་ཡོད་གང་དག་ཅི་ཡང་རུང་བའི་ཤེས་བྱ་དང་ཤེས་བྱེད་བསྒྲུབ་བྱ་དང་སྒྲུབ་བྱེད་ཡན་ལག་དང་ཡན་ལག་ཅན་ལ་སོགས་པའི་དངོས་པོ་ཐམས་ཅད་ལའང་ཆོས་ཅན༑ སྔོན་གྱིས་མཐའ་དང་ཕྱི་མ་དང་བར་གྱི་ཆ་རང་བཞིན་གྱིས་ཡོད་པ་མ་ཡིན་པར་ཐལ། འཁོར་བ་（༢༠ན）རང་བཞིན་གྱིས་གྲུབ་པ་འགོག་པའི་རིགས་པས་ཁྱེད་རྣམས་རང་བཞིན་གྱི་གྲུབ་པ་ཁེགས་པའི་ཕྱིར་རོ།

།གཉིས་པ་ནི། དགོས་པ་གཉིས་ཀྱི་ཕྱིར་དུ་ངེས་དོན་གྱི་ལུང་དང་སྦྱོར་བའི་ཕྱོགས་ཙམ་སྨོས་ན། དཀོན་མཆོག་སྤྲིན་ལས། ཆོས་ཀྱི་འཁོར་ལོ་བསྐོར་བ་ན། །གཟོད་ནས་ཞི་ཞིང་མ་སྐྱེས་པ༑ ༑རང་བཞིན་མྱ་ངན་འདས་པ་ཡི། །ཆོས་རྣམས་མགོན་པོ་ཁྱོད་ཀྱིས་བསྟན། ། ཞེས་སོགས་གསུངས་སོ། །གསུམ་པ་ནི། དེ་ལྟར་སྐྱེ་རྒ་སོགས་རང་བཞིན་གྱིས་ཡོད་ན་སྐྱེ་འཆིའི་ཐ་སྙད་མི་འཐད་པ་དང༌། ཐ་སྙད་ཀྱི་དབང་གིས་བཞག་པ་ཙམ་ལ་ཆེས་ཤིན་ཏུ་འཐད་དོ་སྙམ་དུ་ངེས་པར་བྱའོ། །སྔོན་དང་ཕྱི་མའི་མཐའ་བརྟག་པ་ཞེས་བྱ་བ་ཚིགས་བཅད་བརྒྱད་རབ་ཏུ་བྱེད་པ་བཅུ་གཅིག་པའི་དོན་བསྡུས་པའོ།། །།རབ་བྱེད་བཅུ་གཉིས་པ། བདག་གཞན་གྱིས་བྱས་པ་བརྟག་པ། གཉིས་པ་བརྟེན་པ་སྡུག་བསྔལ་ཡོད་པའི་རྟགས་དགག་པ་ལ་གསུམ། རབ་བྱེད་ཀྱི་གཞུང་བཤད་པ། ངེས་དོན་གྱི་ལུང་དང་སྦྱར་བ། དོན་བསྡུས་ཏེ་མཚན་བསྟན་པའོ། །དང་པོ་ལ་གཉིས། ཕྱོགས་སྔ་མ་བརྗོད་པ་དང༌། དེ་དགག་པའོ༑ ༑དང་པོ་ནི། བདག་ཡོད་དེ། དེའི་རྟེན་ཅན་སྡུག་བསྔལ་ཡོད་པའི་ཕྱིར་རོ་ཞེ་ན། གཉིས་པ་ལ་གཉིས། སྡུག་བསྔལ་ངོ་བོ་ཉིད་ཀྱིས་ཡོད་པ་དགག རིགས་པ་དེ་ཆོས་གཞན་ལ་ཡང་སྦྱར་བའོ། །དང་པོ་ལ་གཉིས། དམ་བཅའ་བཞག སྒྲུབ་བྱེད་བསྟན་པའོ། །དང་པོ་ནི། གྲངས་ཅན་པ་ཁ་ཅིག སྡུག་བསྔལ་བདག་གིས་བྱས་པ་དང༌། བྱེ་བྲག་པ་གང་ཟག་རང་གི་སྡུག་བསྔལ་རང་གིས་བྱས་པས་རང་བྱས་དང་རང་གཞན་སྡེ་པ་ཕལ་ཆེ་བ་གཞན་གྱིས་བྱས་པ་དང༌། གཅེར་བུ་བ་སྡུག་བསྔལ་ལུས་ཀྱིས་བྱས་པས་རང་དང༌། སྲོག་གིས་བྱས་པས་གཞན་ཏེ་གཉིས་ཀས་བྱས་པ་དང༌། རྒྱང་འཕེན་པ་རྒྱུ་མེད་ལས་འབྱུང་བར་འདོད་པའི་སྡུག་བསྔལ་དེ་ནི་རང་བཞིན་གྱིས་སྐྱེ་ཞེས་བྱ་བར་མི་རུང་ངོ༌། །གཉིས་པ་ལ་གཉིས། སྡུག་བསྔལ་རང་གཞན་རེ་རེ་བས་བྱས་པ་དགག གཉིས་ཀ་ཚོགས་པས་བྱས་པ་དང་རྒྱུ་མེད་དུ་སྨྲ་བར་དགག་པའོ། །དང་པོ་ལ་གསུམ༑ སྡུག་བསྔལ་ལ་ལྟོས་ཏེ་རང་གཞན་རེ་རེ་བས་བྱས་པ་དགག གང་ཟག་ལ་ལྟོས་ཏེ་རང་བཞིན་རེ་རེ་བས་བྱས་བ་དགག

རང་གཞན་རེ་རེ་བས་མ་བྱས་པའི་སྒྲུབ་བྱེད་གཞན་བསྟན་པའོ། །དང་པོ་ལ་གཉིས། སྡུག་བསྔལ་ལ་ལྟོས་ཏེ་རང་གིས་བྱས་པ་དགག སྡུག་བསྔལ་ལ་ལྟོས་ཏེ་གཞན་གྱིས་བྱས་པ་དགག་པའོ༑ ༑དང་པོ་ནི། གལ་ཏེ་སྡུག་བསྔལ་བདག་གིས་བྱས་པར་གྱུར་ན་སྡུག་བསྔལ་ཆོས་ཅན། རྒྱུ་རྐྱེན་ལ་བརྟེན་ནས་འབྱུང་བར་མི་འགྱུར་བར་ཐལ། དེའི་ཕྱིར༑ འདོད་མི་ནུས་ཏེ། གང་གི་ཕྱིར་ན་འཆི་བའི་དུས་ཀྱི་ཕུང་པོ་འདི་དག་ལ་བརྟེན་ནས་སྐྱེ་བའི་ཆར་གཏོགས་ཀྱི་ཕུང་པོ་དེ་དག་འབྱུང་བའི་ཕྱིར་རོ། །གཉིས་པ་ནི། སྡུག་བསྔལ་ཆོས་ཅན། །རང་བཞིན་གཞན་གྱིས་མ་བྱས་པར་ཐལ། གལ་ཏེ་འཆི་དུས་ཀྱི་ཕུང་པོ་འདི་ལས་སྐྱེ་བའི་ཕུང་པོ་དེ་རང་བཞིན་གྱིས་གཞན་ཡིན་ཞིང་སྐྱེ་བའི་ཆར་གཏོགས་ཀྱི་ཕུང་པོ་དེ་ལས་འཆི་དུས་ཀྱྀ་ཕུང་པོ་འདི་རང་བཞིན་ཡིན་ན། ད་ལྟར་གྱི་ཕུང་པོ་གཞན་དེ་དག་གིས་མ་འོངས་པའི་ཕུང་པོ་དེ་བྱས་པར་སྡུག་བསྔལ་གཞན་གྱིས་བྱས་པར་འགྱུར་གཞིག་ན་དེ་གཉིས་རང་བཞིན་གྱིས་གཞན་དུ་མེད་པའི་ཕྱིར་རོ། །གཉིས་པ་ལ་གཉིས།（༢༠བ）གང་ཟག་རང་གིས་བྱས་པ་དགག །གང་ཟག་གཞན་གྱིས་བྱས་པ་དགག་པའོ། །དང་པོ་ནི། སྡུག་བསྔལ་རང་གིས་བྱས་པས་རང་གིས་བྱས་ཞེས་མི་སྨྲ་ཡི་གང་ཟག་རང་གིས་སྡུག་བསྔལ་བྱས་པ་ཡིན་གྱི་གཞན་གྱིས་བྱས་ནས་བྱིན་པ་མ་ཡིན་པས་དེའི་ཕྱིར་སྡུག་བསྔལ་བདག་གིས་བྱས་སོ་ཞེ་ན། གལ་ཏེ་མི་ཡིས་གང་ཟག་བདག་གིས་ནི་རང་རྒྱུད་ཀྱི་སྡུག་བསྔལ་དེ་བྱས་ན། གང་དག་བདག་གི་སྡུག་བསྔལ་བྱས་པའི་གང་ཟག་དེ་ཆོས་ཅན༑ སྡུག་བསྔལ་རང་བཞིན་གྱིས་མ་བྱས་པར་ཐལ། རང་གི་སྡུག་བསྔལ་ལས་མ་གཏོགས་རང་བཞིན་གྱིས་གྲུབ་པ་གང་ཞིག་ཡིན་ཏེ་མེད་པའི་ཕྱིར་རོ། །གཉིས་པ་ནི། མི་ཡི་གང་ཟག་གིས་ལྷའི་སྡུག་བསྔལ་དེ་བྱས་ནས་ལྷའི་གང་ཟག་ལ་བྱིན་ནོ་ཞེ་ན། གལ་ཏེ་མིའི་གང་ཟག་གཞན་ལས་ལྷའི་སྡུག་བསྔལ་བྱུང་ན་གཞན་མིའི་གང་ཟག་ཞིག་གིས་ཆོས་ཅན། ལྷའི་སྡུག་བསྔལ་དེ་བྱས་ནས་ལྷའི་གང་ཟག་ལ་རང་བཞིན་གྱིས་བྱིན་པ་མ་ཡིན་པར་ཐལ།

ལྷའི་སྡུག་བསྔལ་དེ་བྱས་ནས་གང་ལ་སྦྱིན་པའི་ལྷའི་གང་ཟག་དེ་སྦྱིན་བྱའི་སྡུག་བསྔལ་ལས་མ་གཏོགས་པ་རང་བཞིན་གྱིས་གྲུབ་པ་ཇི་ལྟར་རུང་སྟེ་མེད་པའི་ཕྱིར་རོ། །གལ་ཏེ་མི་ཡི་གང་ཟག་གཞན་ལས་ལྷ་ཡི་སྡུག་བསྔལ་འབྱུང་ན་མི་ཡི་གང་ཟག་གང་གིས་ལྷ་ཡི་སྡུག་བསྔལ་དེ་བྱས་ནས་གཞན་ལྷ་ལ་སྟེར་བའི་མིའི་གང་ཟག་གཞན་དེ་ཡང་ཆོས་ཅན། གཞན་གྱི་སྡུག་བསྔལ་བྱས་ནས་གཞན་ལ་སྟེར་བ་རང་བཞིན་གྱིས་མ་གྲུབ་པར་ཐལ། རང་གི་སྡུག་བསྔལ་ལས་མ་གཏོགས་རང་བཞིན་གྱིས་གྲུབ་པ་གང་ཞིག་ཡིན་ཏེ་མེད་པའི་ཕྱིར་རོ། །གཞན་ཡང་སྡུག་བསྔལ་ཆོས་ཅན། རང་བཞིན་གཞན་གྱིས་ག་ལ་བྱས་ཏེ་མ་བྱས་པར་ཐལ། བདག་གིས་བྱས་པར་མ་གྲུབ་པས་སོ། ཁྱབ་པ་ཡོད༑ གཞན་གྱིས་སྡུག་བསྔལ་གང་བྱེད་པ་དེ་ནི་གཞན་མི་ཡི་གང་ཟག་དེ་ཡིས་བདག་གིས་བྱས་དགོས་པའི་ཕྱིར་རོ། །གསུམ་པ་ནི། རེ་ཞིག་སྡུག་བསྔལ་བདག་གིས་བྱས་པ་མིན་ཏེ། སྡུག་བསྔལ་དེ་ཉིད་ཀྱིས་ནི་དེ་ཉིད་མ་བྱས་པའི་ཕྱིར་རོ། ། རྟགས་གྲུབ་སྟེ། རང་ཉིད་རང་ལ་བྱ་བ་བྱེད་པ་འགལ་བའི་ཕྱིར་རོ། །སྡུག་བསྔལ་ཆོས་ཅན། རང་བཞིན་གཞན་གྱིས་བྱས་པར་ག་ལ་འགྱུར་ཏེ་མ་བྱས་པར་ཐལ། གཞན་བྱེད་པ་པོ་དེ་བདག་གིས་མ་བྱས་པའི་ཕྱིར་རོ། །གཉིས་པ་ནི། སྡུག་བསྔལ་ཆོས་ཅན། རང་གཞན་གཉིས་ཀས་མ་བྱས་པར་ཐལ། གལ་ཏེ་རང་གཞན་རེ་རེས་བྱས་ན་རང་གཞན་གཉིས་ཀས་བྱས་པར་འགྱུར་བ་ལས་རང་གཞན་རེ་རེས་བྱས་པ་བཀག་པའི་ཕྱིར་རོ། །སྡུག་བསྔལ་ཆོས་ཅན། རྒྱུ་མེད་དུ་འབྱུང་བར་ག་ལ་འགྱུར་ཏེ་མི་འགྱུར་བར་ཐལ། བདག་གིས་མ་བྱས་ཤིང་གཞན་གྱིས་ཀྱང་མ་བྱས་པའི་ཕྱིར་རོ། །གཉིས་པ་ནི། ནང་བཅུད་ཀྱི་སྡུག་བསྔལ་འབའ་ཞིག་བདག་གིས་བྱས་སོགས་རྣམ་པ་བཞི་ལས་སྐྱེ་བ་ཡོད་པ་མ་ཡིན་པར་མ་ཟད་ཀྱི་ཕྱི་རོལ་སྣོད་ཀྱྀ་དངོས་པོ་བུམ་སྣམ་སོགས་ཐམས་ཅད་ལ་ཡང་ཆོས་ཅན། རྣམ་པ་བཞི་པོ་བདག་དང་གཞན་དང་གཉིས་དང་རྒྱུ་མེད་ལས་སྐྱེ་བ་ཡོད་པ་མ་ཡིན་ཏེ། དེ་དག་ལས་སྐྱེ་བ་སྔར་བཤད་པའི་རིགས་པས་ཁེགས་པའི་ཕྱིར་རོ།

།གཉིས་པ་ནི། དགོས་པ་གཉིས་ཀྱི་ཕྱིར་དུ་ངེས་དོན་གྱི་ལུང་དང་སྦྱོར་བའི་ཕྱོགས་ཙམ་སྨོས་ན། ཏིང་ངེ་འཛིན་རྒྱལ་པོ་ལས། ཀུན་རྫོབ་ཏུ་ནི་རྒྱལ་བས་ཆོས་བཤད་དེ། འདུས་བྱས་འདུས་མ་བྱས་ཡིན་（༢༡ན）དེ་ལྟར་ལྟོས། །གང་དག་ཉིད་དུ་བདག་དང་བདག་མེད་དེ། །འགྲོ་བ་ཀུན་གྱི་མཚན་ཉིད་དེ་འདྲའོ། ། ཞེས་སོགས་དུ་མ་གསུངས་སོ། ། གསུམ་པ་ནི། དེ་ལྟར་མཐའ་བཞི་ལས་སྐྱེ་བ་བཀག་ནས་ཕན་ཚུན་བརྟེན་ནས་སྐྱེ་བ་ཙམ་ལ་ངེས་པ་བརྟན་པར་བྱའོ། །བདག་གིས་བྱས་པ་དང་གཞན་གྱིས་བྱས་པ་བརྟག་པ་ཞེས་བྱ་བ་ཚིགས་བཅད་རབ་ཏུ་བྱེད་པ་བཅུ་གཉིས་པའི་དོན་བསྡུས་པའོ།། །། རབ་བྱེད་བཅུ་གསུམ་པ། འདུ་བྱེད་བརྟག་པ། གཉིས་པ་དངོས་པོ་ཙམ་གྱི་རང་བཞིན་གྱིས་སྟོང་པར་བསྟན་པ་ལ་གཉིས། དངོས་པོ་རང་བཞིན་གྱིས་ཡོད་པ་དགག རང་བཞིན་ཡོད་པའི་སྒྲུབ་བྱེད་དགག་པའོ༑ ༑དང་པོ་ལ་གསུམ། རབ་བྱེད་ཀྱི་གཞུང་བཤད་པ། ངེས་དོན་གྱི་ལུང་དང་སྦྱར་བ། དོན་བསྡུས་ཏེ་མཚན་བསྟན་པའོ། །དང་པོ་ལ་གསུམ། གཞན་ལ་གྲགས་པའི་ལུང་གིས་རང་བཞིན་མེད་པ་བཤད། དེ་ལྟར་བཤད་པ་ལ་མི་འཐད་པའི་རྩོད་པ་སྤང་བ། ལུང་དེའི་དོན་རྣམ་པ་གཞན་དུ་འཆད་པ་དགག་པའོ། །དང་པོ་ནི། ། འདུ་བྱེད་དེ་དག་ཐམས་ཅད་ཆོས་ཅན། རྫུན་པའི་ཆོས་ཅན་ཡིན་པར་ཐལ། རང་བཞིན་མེད་བཞིན་དུ་དེར་སྣང་བའི་བསླུ་བའི་ཆོས་ཅན་ཡིན་པ་དེས་ནའོ། །རྟགས་གྲུབ་སྟེ། བཅོམ་ལྡན་འདས་ཀྱིས་ཆོས་གང་ཞིག་བསླུ་བའི་ཆོས་ཅན་དེ་ནི་རྫུན་པའི་ཆོས་ཅན་ཡིན་ནོ་ཞེས་གསུངས་པའི་ཕྱིར་རོ། །གཉིས་པ་ནི། དེ་ལྟར་ན་དངོས་པོ་མེད་པའི་ལྟ་བར་འགྱུར་རོ་ཞེ་ན། གལ་ཏེ་བསླུ་བའི་ཆོས་ཅན་གང་ཡིན་པ་དེ་ནི་རྫུན་པའོ་ཞེས་བཤད་པ་དེ་ལ་ཆོས་ཅན། ཅི་ཞིག་སླུ་སྟེ་སྐུར་འདེབས་ཀྱི་ལྟ་བར་མི་འགྱུར་བར་ཐལ། སྔར་རང་བཞིན་ཁས་བླང་ནས་ཕྱིས་དངོས་པོ་བཀག་པ་མ་ཡིན་པའི་ཕྱིར། འོ་ན་དངོས་པོ་མེད་པ་མི་སྟོན་ན་ཅི་སྟོན་ཞེ་ན། བཅོམ་ལྡན་འདས་ཀྱིས་འདུ་བྱེད་རྫུན་པ་བསླུ་བའི་ཆོས་ཅན་དེ་གསུངས་པའི་ལུང་ཆོས་ཅན།

དངོས་པོ་གཏན་མེད་དུ་སྟོན་པ་མ་ཡིན་པར་ཐལ། རང་བཞིན་གྱིས་སྟོང་པ་ཉིད་གསལ་བར་ཡོངས་སུ་བསྟན་པ་ཡིན་པའི་ཕྱིར་རོ། །གསུམ་པ་ལ་གཉིས། ལུང་དོན་གཞན་དུ་འཆད་ཚུལ་བསྟན། དེ་ལྟར་འཆད་པའི་སྒྲུབ་བྱེད་དགག་པའོ། །དང་པོ་ནི། ཉན་ཐོས་སྡེ་པ་ན་རེ། དངོས་པོ་རྣམས་ངོ་བོ་ཉིད་ཀྱིས་མེད་པ་དེ་ལུང་དོན་མ་ཡིན་ཏེ། གཞན་དུ་འགྱུར་བར་སྣང་བའི་ཕྱིར་རོ། །དངོས་པོ་ངོ་བོ་ཉིད་ཀྱིས་མེད་པ་ནི་མེད་དེ། གང་གིས་ཕྱིར་ན་དངོས་པོ་རྣམས་ཀྱི་སྟོང་པ་ཉིད་འདོད་དགོས་པའི་ཕྱིར་རོ། །གལ་ཏེ་དངོས་པོ་ངོ་བོ་ཉིད་ཀྱིས་མེད་ན་གཞན་དུ་འགྱུར་བ་གང་གི་ཡིན་ཏེ་མེད་པར་འགྱུར་རོ། །དེས་ན་དངོས་པོ་གཞན་དུ་འགྱུར་བ་ལུང་གི་དགོངས་པའོ་ཞེ་ན། གཉིས་པ་ལ་གཉིས། གཞན་འགྱུར་རང་བཞིན་གྱིས་ཡོད་པའི་སྒྲུབ་བྱེད་དགག སྟོང་ཉིད་རང་བཞིན་གྱིས་ཡོད་པའི་སྒྲུབ་བྱེད་དགག་པའོ། །དང་པོ་ལ་གཉིས༑ རང་བཞིན་དང་གཞན་འགྱུར་གཉིས་འགལ་བས་དགག གཞན་གྱུར་རང་བཞིན་གྱིས་ཡོད་པ་མི་སྲིད་པས་དགག་པའོ། །དང་པོ་ནི། གལ་ཏེ་ངོ་བོ་ཉིད་ཀྱིས་ཡོད་ན་དངོས་པོ་ཆོས་ཅན། གཞན་དུ་འགྱུར་བར་ཇི་ལྟར་རུང་སྟེ་མི་རུང་བར་ཐལ༑ དེའི་ཕྱིར་རོ། །གཉིས་པ་ནི། སྔར་གྱི་གནས་སྐབས་དེ་ཉིད་ལས་ནི་གཞན་འགྱུར་རང་བཞིན་གྱིས་མེད་དེ། གང་གི་ཕྱིར་ན་གཞོན་ནུའི་གནས་སྐབས་དེ་ཉིད་རང་བཞིན་གྱི་མི་རྒས་པའི་ཕྱིར་རོ། །གཞན་རྒས་པ་ཉིད་ལའང་རང་བཞིན་གྱིས་ཡོད་（༢༡བ）པ་མ་ཡིན་ཏེ། གང་གི་ཕྱིར་ན་རྒས་པའང་སླར་ཡང་མི་རྒས་པའི་ཕྱིར་རོ། །གལ་ཏེ་གཞོན་ནུའི་གནས་སྐབས་དེ་ཉིད་གཞན་རྒས་པར་འགྱུར་ན་འོ་མ་ཉིད་ནི་མ་བཏང་བར་ཞོར་འགྱུར་བར་ཐལ། དེའི་ཕྱིར་རོ། །འོ་མ་དེ་ཉིད་བཏང་ནས་ཞེས་འགྱུར་རོ་ཞེ་ན། དེ་ཡང་རང་བཞིན་གྱིས་མ་གྲུབ་པར་ཐལ། འོ་མ་ལས་དོན་གཞན་གང་ཞིག་ནི་གཞི་ཞོ་ཡི་དངོས་པོ་ཡིན་པར་འགྱུར་ཏེ་མི་སྲིད་པའི་ཕྱིར་རོ༑ ༑གཉིས་པ་ལ་གཉིས། དངོས་ཀྱི་དོན་དང་དེ་ལ་ལུང་དང་འགལ་བ་སྤང་བའོ༑

༑དང་པོ་ནི། སྟོང་པ་བདེན་པ་བ་ཡོད་པར་ག་ལ་འགྱུར་ཏེ། མེད་པར་ཐལ། སྟོང་པ་མ་ཡིན་པ་ཆོས་ཅན། ཅུང་ཟད་ཅིག་ཡོད་ན་དེ་ལ་བརྟེན་པའི་སྟོང་པའང་བདེན་པ་ཅུང་ཟད་ཅིག་ཡོད་པར་འགྱུར་བ་ལས་རང་བཞིན་གྱིས་མི་སྟོང་པ་ཅུང་ཟད་ཀྱང་ཡོད་པ་མིན་པའི་ཕྱིར་རོ། །གཉིས་པ་ནི། རྒྱལ་བས་ཐར་པ་འཐོབ་པའི་ཕྱིར་དུ་རྣམ་པར་ཐར་བའི་སྒོ་གསུམ་གསུངས་པ་དང་འགལ་ལོ་ཞེ་ན། སྟོང་ཉིད་བདེན་གྲུབ་ལུང་གི་དགོངས་པ་མ་ཡིན་པར་ཐལ། རྒྱལ་བ་རྣམས་ཀྱིས་སྟོང་པ་ཉིད་རྟོགས་པའི་ཤེས་རབ་དེ་མཐར་འཛིན་གྱི་ལྟ་བ་ཀུན་ངེས་པར་འབྱིན་བྱེད་དུ་གསུངས་པའི་ཕྱིར་དང༌། གང་དག་སྟོང་པ་ཉིད་བདེན་པ་བར་ལྟ་བ་དེ་དག་ནི་སྒྲུབ་ཏུ་མེད་པ་སྟེ་གསོར་མི་རུང་དུ་གསུངས་པའི་ཕྱིར་རོ། །གཉིས་པ་ནི། སྔར་བཤད་པ་ལས་ཤེས་པར་བྱའོ། །གསུམ་པ་ནི། དེ་ལྟར་བསྟན་པ་ལ་གྲོལ་བ་དོན་གཉེར་རྣམས་ཀྱིས་གང་ལ་དམིགས་ནས་བསྒོམས་པས་སྒྲིབ་པ་ཟད་པར་བྱེད་པའི་ལམ་གྱི་དམིགས་པར་འཐད་པའི་ཚུལ་རྣམས་ངེས་པར་བྱའོ། །འདུ་བྱེད་བརྟག་པ་ཞེས་བྱ་བ་ཚིགས་བཅད་བརྒྱད་རབ་ཏུ་བྱེད་པ་བཅུ་གསུམ་པའི་དོན་བསྡུས་པའོ།། །། རབ་བྱེད་བཅུ་བཞི་པ། ཕྲད་པ་བརྟག་པ། གཉིས་པ་དངོས་པོ་རང་བཞིན་གྱིས་ཡོད་པའི་སྒྲུབ་བྱེད་དགག་པ་ལ་གསུམ༑ ཕྲད་པ་རང་བཞིན་གྱིས་ཡོད་པ་དགག རྒྱུ་རྐྱེན་ཉེ་བར་ལེན་པ་རང་བཞིན་གྱིས་ཡོད་པ་དགག བཅིངས་ཐར་རང་བཞིན་གྱིས་ཡོད་པ་དགག་པའོ། ། དང་པོ་ལ་གསུམ། རབ་བྱེད་ཀྱི་གཞུང་བཤད། ངེས་དོན་གྱི་ལུང་དང་སྦྱར་བ། དོན་བསྡུས་ཏེ་མཚན་བསྟན་པའོ། །དང་པོ་ལ་གཉིས། ཕྱོགས་སྔ་མ་བརྗོད་པ་དང༌༑ དེ་དགག་པའོ། །ཕུང་ཁམས་སྐྱེ་མཆེད་ཆོས་ཅན། རང་བཞིན་གྱིས་ཡོད་དེ༑ ལྷན་ཅིག་ཏུ་ཚོགས་པའི་ཕྲད་པ་རང་བཞིན་གྱིས་ཡོད་པའི་ཕྱིར་རོ། །ཞེ་ན།གཉིས་པ་ལ་གཉིས། ཕྲད་པ་རང་བཞིན་གྱིས་གྲུབ་པ་དགག །དེས་ཕྲད་བཞིན་པ་ལ་སོགས་པའང་ཁེགས་པར་བསྟན་པའོ། །དང་པོ་ལ་གཉིས། དམ་བཅའ་བཞག སྒྲུབ་བྱེད་བསྟན་པའོ།

།དང་པོ་ནི། བལྟ་བྱ་གཟུགས་དང་ལྟ་བ་མིག་དང་ལྟ་བ་པོ་རྣམ་ཤེས་དང་གསུམ་པོ་དེ་དག་གཉིས་གཉིས་དང་ཐམས་ཅད་ཀྱང་ནི་ཕན་ཚུན་དུ་འཕྲད་པར་འགྱུར་བ་རང་བཞིན་གྱིས་ཡོད་པ་མ་ཡིན་ནོ།། གསུམ་པོ་དེ་བཞིན་དུ་ཉོན་མོངས་པ་འདོད་ཆགས་དང་ཆགས་པ་པོ་གང་ཟག་དང་ཆགས་པར་བྱ་བའི་ཡུལ་དང་གསུམ་པོ་དེ་དག་གཉིས་གཉིས་དང་ཐམས་ཅད་ཀྱང་ནི་ཞེས་སྦྱར་རོ། །དེ་བཞིན་དུ་ཞེ་སྡང་སོགས་ཉོན་མོངས་པ་ལྷག་མ་རྣམས་དང་ཉན་སོགས་སྐྱེ་མཆེད་ཀྱི་ལྷག་མའང་རྣམ་པ་གཉིས་གཉིས་དང་གསུམ་ཆར་གྱིས་སོ༑ ༑གཉིས་པ་ལ་གཉིས། གཞན་རང་བཞིན་གྱིས་མེད་པས་ཕྲད་པ་དགག གཅིག་དང་ཐ་དད་ལ་（༢༢ན）དཔྱད་ནས་ཕྲད་པ་དགག་པའོ། །དང་པོ་ལ་གསུམ༑ ༑སྦྱོར་བ་དགོད་པ། ཚུལ་དེ་གཞན་ལ་ཡང་སྦྱར། གཏན་ཚིགས་སྒྲུབ་པའོ༑ ༑དང་པོ་ནི། བལྟ་བྱ་ལ་སོགས་གསུམ་ལ་ཆོས་ཅན། ཕྲད་པ་རང་བཞིན་གྱིས་གྲུབ་པར་མི་འགྱུར་བར་ཐལ། རྒྱུ་མཚན་གང་གི་ཕྱིར་རང་བཞིན་གྱིས་གཞན་དེ་ཡོད་པ་མ་ཡིན་པ་དེའི་ཕྱིར། ཁྱབ་པ་ཡོད་དེ། ཕྲད་པ་རང་བཞིན་གྱིས་གྲུབ་ན། རང་བཞིན་གཞན་དང་གཞན་དུ་འགྱུར་བ་ཕྲད་དགོས་པའི་ཕྱིར་རོ། །གཉིས་པ་ནི། བལྟ་བྱ་ལ་སོགས་པ་འབའ་ཞིག་ལ་གཞན་ངོ་བོ་ཉིད་ཀྱིས་མེད་པར་མ་ཟད་ཀྱི་བུམ་སྣམ་སོགས་གང་ལ་ཡང་ཆོས་ཅན། ཕྲད་པ་རང་བཞིན་གྱིས་མ་གྲུབ་པར་ཐལ༑ གང་དང་ཡང་ལྷན་ཅིག་ཏུ་རང་བཞིན་གཞན་པ་ཉིད་དུ་མི་འཐད་པའི་ཕྱིར་རོ༑ ༑གསུམ་པ་ལ་གཉིས། རྟགས་དགོད་པ་དང༌། དེ་ལ་སྐྱོན་སྤང་བའོ། །དང་པོ་ནི༑ གཞན་བུམ་པ་ནི་ཆོས་ཅན། གཞན་སྣམ་བུ་ལ་བརྟེན་ཏེ་གཞན་དུ་ཐལ། དེ་དང་གཞན་དུ་གྲུབ་གཞན་ས་སྣམ་བུ་མེད་པར་གཞན་ཁྱོད་ནི་སྣམ་བུ་ལས་གཞན་དུ་མི་འགྱུར་བའི་ཕྱིར། འདོད་ན། སྣམ་བུ་ལས་རང་བཞིན་གྱིས་གཞན་དུ་མེད་པར་ཐལ། འདོད་པ་དེའི་ཕྱིར། ཁྱབ་པ་ཡོད་དེ། གང་ལ་བརྟེན་ཏེ་གང་ཡིན་པ་དེ་ནི་དེ་ལས་རང་བཞིན་གཞན་དུ་མི་འཐད་པའི་ཕྱིར་རོ། །གཉིས་པ་ལ་གཉིས། མ་ངེས་པའི་སྐྱོན་སྤོང་བ། མ་གྲུབ་པའི་སྐྱོན་སྤོང་བའོ།

།དང་པོ་ནི། དེ་གཉིས་བརྟེན་པ་དང་ལྟོས་པ་ཡིན་ཡང་རང་བཞིན་གྱིས་གཞན་ཡིན་ན་སྐྱོན་ཅི་ཡོད་ཅེ་ན། གལ་ཏེ་གཞན་བུམ་པ་ནི་གཞན་སྣམ་བུ་ལས་རང་བཞིན་གྱིས་གཞན་ཡིན་ན་དེའི་ཚེ་བུམ་པ་ཆོས་ཅན། གཞན་ས་སྣམ་བུ་མེད་པར་སྣམ་བུ་ལས་གཞན་དུ་འགྱུར་བར་ཐལ༑ དེའི་ཕྱིར། ཐལ་བ་ལས་སྣམ་བུ་དང་རང་བཞིན་གྱིས་གཞན་དུ་མེད་དེ། གཞན་སྣམ་བུ་མེད་པར་སྣམ་བུ་ལས་གཞན་དུ་འགྱུར་བ་ཡོད་པ་མིན་པ་དེའི་ཕྱིར་རོ༑ ༑གཉིས་པ་ནི། གཟེགས་ཟན་པ་ན་རེ། ལྟོས་པས་གཞན་གྱི་བློ་སྐྱེས་པ་མ་ཡིན་གྱི། གཞན་ཉིད་ཅེས་པའི་སྤྱི་ཡང་ཡིན་ལ། ཁྱད་པར་ཡང་ཡིན་པ་ཞིག་ཡོད་ལ༑ དེ་གང་ལ་འདུ་བའི་དངོས་པོ་དེ་ལ་གཞན་གྱིས་བློ་སྐྱེའོ་ཞེ་ན། གཞན་ཉིད་ཅེས་པའི་བུམ་སྤྱི་ཆོས་ཅན། དོན་གཞན་པའི་བུམ་པ་ལ་གཞན་གྱི་བློ་སྐྱཻ་བའི་ཕྱིར་དུ་ཁྱོད་བརྟག་པ་དོན་ཡོད་པ་མ་ཡིན་པར་ཐལ། དེ་ལྟ་བུའི་གསལ་བ་དེ་གྲུབ་ཟིན་པའི་ཕྱིར། གཞན་མ་ཡིན་པ་བུམ་པ་ཞིག་ལའང་ཆོས་ཅན། གཞན་ཉིད་ཅེས་པའི་བུམ་སྤྱི་དེ་ཁྱོད་ལ་འདུ་འབྲེལ་ཡོད་པ་མ་ཡིན་པར་ཐལ། ཁྱོད་དེ་དང་འགལ་བ་གསལ་བ་ཞིག་ཡིན་པའི་ཕྱིར། གཞན་ནམ་དེ་ཉིད་རང་བཞིན་གྱིས་ཡོད་པ་མ་ཡིན་པར་ཐལ། གཞན་ཉིད་རང་བཞིན་གྱིས་ཡོད་པ་མིན་པའི་ཕྱིར་རོ། །གཉིས་པ་ནི། རང་བཞིན་གཅིག་ལ་ཕྲད་པ་མི་འཐད་པར་ཐལ། བུམ་པ་དེ་ནི་བུམ་པ་དེ་དང་ཕྲད་པ་མེད་པའི་ཕྱིར་རོ། །རང་བཞིན་དང་གཞན་ཡང་ཕྲད་པར་མི་འགྱུར་བར་ཐལ། དེ་ལ་ལྟོས་པ་མེད་པའི་ཕྱིར་རོ། །གཉིས་པ་ནི། ཕྲད་བཞིན་པ་དང་ཕྲད་པར་བྱེད་པ་དང་ཕྲད་པ་པོ་ཡང་རང་བཞིན་གྱིས་ཡོད་པ་མ་ཡིན་པར་ཐལ། ཕྲད་པའི་བྱ་བ་རང་བཞིན་གྱིས་མ་གྲུབ་པའི་ཕྱིར་རོ། །གཉིས་པ་ནི༑ དགོས་པ་གཉིས་ཀྱི་ཕྱིར་དུ་ངེས་དོན་གྱི་ལུང་（༢༢བ）དང་སྦྱོར་བ་ནི། ཉེ་བར་འཁོར་གྱིས་ཞུས་པ་ལས། མིག་ནི་ཐམས་ཅད་ལྡན་ན་མཐོང་འགྱུར་ཏེ༑ ༑ཞེས་སོགས་གསུངས་སོ། །གསུམ་པ་ནི། དེ་ལྟར་བསྟན་པའི་དོན་ལ་ངེས་པར་བརྟན་པར་བྱའོ། །ཕྲད་པ་བརྟག་ཞེས་བྱ་བ་ཚིགས་བཅད་བརྒྱད་རབ་ཏུ་བྱེད་པ་བཅུ་བཞི་པའི་དོན་བསྡུས་པའོ།།

།།རབ་བྱེད་བཅོ་ལྔ་པ། རང་བཞིན་བརྟག་པ།

གཉིས་པ་རྒྱུ་རྐྱེན་ཉེ་བར་ལེན་པ་རང་བཞིན་གྱིས་ཡོད་པ་དགག་པ་ལ་གསུམ༑ རབ་བྱེད་ཀྱི་གཞུང་བཤད། ངེས་དོན་གྱི་ལུང་དང་སྦྱར་བ། དོན་བསྡུས་ཏེ་མཚན་བསྟན་པའོ། །དང་པོ་ལ་གཉིས། ཕྱོགས་སྔ་མ་བརྗོད་པ་དང༌། དེ་དགག་པའོ༑ ༑དང་པོ་ནི། དངོས་པོ་རྣམས་རང་བཞིན་གྱིས་ཡོད་དེ། དེ་སྐྱེད་བྱེད་རྒྱུ་རྐྱེན་རྣམས་རང་བཞིན་གྱིས་ཡོད་པའི་ཕྱིར་ཞེ་ན། གཉིས་པ་ལ་གཉིས། དངོས་པོ་རྣམས་རང་བཞིན་གྱིས་ཡོད་པ་དགག རང་བཞིན་གྱིས་ཡོད་པར་སྨྲ་ན་མཐར་འཛིན་ལས་མ་འདས་པར་བསྟན་པའོ། །དང་པོ་ལ་གཉིས། རང་བཞིན་གྱིས་ཡོད་པའི་སྒྲུབ་བྱེད་དགག རང་བཞིན་གྱིས་ཡོད་པ་ལ་གནོད་བྱེད་བསྟན་པའོ། །དང་པོ་ལ་གསུམ། དངོས་ཀྱི་དོན་དང༌། དེས་མཐའ་གཞན་གསུམ་ཁེགས་པར་བསྟན། བཀག་པའི་དོན་དུ་ལྟ་བ་སྨད་པའོ། །དང་པོ་ལ་གཉིས། རང་བཞིན་ལ་རྒྱུ་རྐྱེན་མི་དགོས་ཤིང་འགལ་བར་བསྟན། རང་ལུགས་ཀྱི་རང་བཞིན་གྱི་མཚན་ཉིད་བསྟན་པའོ༑ ༑དང་པོ་ནི། མྱུག་སོགས་འདུ་བྱེད་ཀྱི་དངོས་པོ་ཆོས་ཅན། རྒྱུ་དང་རྐྱེན་ལས་ནི་འབྱུང་བར་རིག་པ་མ་ཡིན་པར་ཐལ། རང་བཞིན་གྱིས་ཡོད་པའི་ཕྱིར། ཅི་སྟེ་རང་གི་རྒྱུ་དུས་ན་ཡོད་ན་སྐྱེ་བ་དོན་མེད་ནའང་རྒྱུ་དུས་ན་མེད་པའི་རང་བཞིན་ཁོ་ན་སྐྱེའོ་ཞེ་ན། མྱུག་སོགས་ཀྱི་རང་བཞིན་ཆོས་ཅན། བྱས་པ་ཅན་དུ་འགྱུར་བར་ཐལ༑ རྒྱུ་དང་རྐྱེན་ལས་བྱུང་བ་ཡི་ཕྱིར། འདོད་མི་ནུས་ཏེ། རང་བཞིན་གྱིས་གྲུབ་པ་དང་གསར་དུ་བྱས་པ་ཅན་ཞེས་བྱ་བ་གཉིས་འགལ་བའི་ཕྱིར་རོ། །གཉིས་པ་ནི། འོ་ན་རང་བཞིན་གང་ཞེ་ན། མེ་ཆོས་ཅན། ཁྱོད་རང་བཞིན་གྱིས་མེད་པས་ཁྱོད་ལ་རང་བཞིན་མེད་མི་དགོས་པར་ཐལ། རྒྱུ་རྐྱེན་གྱིས་གསར་དུ་བཅོས་པའང་མིན་རྒྱུ་རྐྱེན་གཞན་ལ་ལྟོས་པ་མེད་པའི་ཁྱོད་ཀྱི་རང་བཞིན་ཡིན་པའི་ཕྱིར་རོ། །རང་བཞིན་སྟོང་པ་དེ་ཆོས་ཅན། རང་གི་ངོ་བོས་གྲུབ་པ་དང་གཏན་མེད་མ་ཡིན་པར་ཐལ། ཁྱོད་ལྟ་བའི་ཕྱིར་དུ་ཚངས་སྤྱོད་ལ་གནས་པ་དོན་ཡོད་པའི་ཕྱིར་རོ།

།གཉིས་པ་ནི། གཞན་གྱིས་དངོས་པོ་རང་བཞིན་གྱིས་ག་ལ་ཡོད་དེ་མེད་པར་ཐལ། དངོས་པོ་རང་བཞིན་གྱིས་ཡོད་པ་མ་ཡིན་པའི་ཕྱིར། ཁྱབ་པ་ཡོད་དེ༑ མེ་སོགས་གཞན་གྱི་དངོས་པོའི་རང་བཞིན་གནས་པ་ལ་ལྟོས་ནས་གཞན་ཆུ་སོགས་ཀྱི་དངོས་པོ་གྲུབ་པ་ཡིན་ཞེས་བརྗོད་པའི་ཕྱིར་རོ། །དངོས་པོ་ཆོས་ཅན། རང་བཞིན་གྱིས་མ་གྲུབ་པར་ཐལ། རང་བཞིན་དང་ནི་གཞན་དངོས་དག་གིས་རང་བཞིན་དུ་ཡོད་པ་མ་ཡིན་པའི་ཕྱིར། ཁྱབ་པ་ཡོད་དེ། རང་བཞིན་དང་གཞན་དངོས་ལས་མ་གཏོགས་པའི་དངོས་པོ་ག་ལ་ཡོད་དེ་མེད་པའི་ཕྱིར། དངོས་པོ་རང་བཞིན་གྱིས་ཡོད་དེ། འགལ་ཟླ་དངོས་མེད་རང་བཞིན་གྱིས་ཡོད་པའི་ཕྱིར་རོ་ཞེ་ན༑ གལ་ཏེ་དངོས་པོ་རང་བཞིན་གྱིས་མ་གྲུབ་ན་དངོས་མེད་རང་བཞིན་གྱིས་འགྲུབ་པར་མི་འགྱུར་བར་ཐལ་ལོ། ཁྱབ་པ་ཡོད་དེ། བུམ་སོགས་ཀྱི་（༢༣ན）དངོས་པོ་གཞན་དུ་གྱུར་ནས་ཞིག་པ་ལ་བུམ་པའི་དངོས་མེད་ཡིན་པར་སྐྱེ་བོ་འཇིག་རྟེན་པ་དག་སྨྲ་བའི་ཕྱིར་རོ། །གསུམ་པ་ནི། གང་དག་དངོས་པོ་ཕྱིན་ཅི་ལོག་ཏུ་སྨྲ་བ་དེ་དག་ཆོས་ཅན། སངས་རྒྱས་ཀྱི་བསྟན་པ་ལ་རྟེན་འབྲེལ་གྱི་དེ་ཁོ་ན་ཕྱིན་ཅི་མ་ལོག་པར་མཐོང་ཞེས་སྨྲ་བ་མ་ཡིན་ཏེ། ས་ཡི་སྲ་བ་དང་ཚོར་བའི་མྱོང་བ་སོགས་རང་བཞིན་དང་གཞན་གྱི་དངོས་པོ་རང་བཞིན་གྱིས་གྲུབ་པ་དང་ད་ལྟར་བའི་དངོས་པོ་དང་འདས་སོགས་དངོས་པོ་མེད་པ་ཉིད་རང་བཞིན་གྱིས་གྲུབ་པར་ལྟ་བ་ཡིན་པའི་ཕྱིར་རོ། །གཉིས་པ་ལ་གཉིས། ལུང་གི་གནོད་བྱེད་དང༌། རིགས་པའི་གནོད་བྱེད་དོ༑ ༑དང་པོ་ནི། དངོས་པོ་རང་བཞིན་གྱིས་མ་གྲུབ་པར་ཐལ། བཅོམ་ལྡན་འདས་ཀྱིས་འཕགས་པ་ཀ་ཏ་ཡ་ན་ལ་གདམས་པ་ཡི་མདོ་ལས་དངོས་པོ་རང་བཞིན་གྱིས་ཡོད་པ་དང་གཏན་མེད་པ་གཉིས་ཀའང་དགག་པ་མཛད་པའི་ཕྱིར་རོ༑ ཁྱབ་པ་ཡོད་དེ། དངོས་པོ་དང་དངོས་པོ་མེད་པའི་གནས་ལུགས་ཕྱིན་ཅི་མ་ལོག་པར་མཁྱེན་པས་སོ། །གཉིས་པ་ནི། དངོས་པོ་དེ་ནི་ཆོས་ཅན། ནམ་ཡང་མེད་པ་ཉིད་དུ་མི་འགྱུར་བར་ཐལ།

རང་བཞིན་གྱིས་ཡོད་པའི་ཕྱིར། ཁྱབ་པ་ཡོད་དེ༑ རང་བཞིན་གྱི་ཡོད་ན་གཞན་དུ་འགྱུར་བ་ནི་ནམ་ཡང་འཐད་པར་མི་འགྱུར་བའི་ཕྱིར། དངོས་པོ་རང་བཞིན་གྱིས་ཡོད་པ་མ་ཡིན་ན་གཞན་དུ་འགྱུར་བ་གང་གི་ཡིན་པའི་རྟེན་ཆོས་ཅན་མེད་པར་འགྱུར་རོ་ཞེ་ན། དངོས་པོ་ཆོས་ཅན། གཞན་དུ་འགྱུར་བར་ཇི་ལྟར་རུང་སྟེ་མི་རུང་བར་ཐལ། རང་བཞིན་གྱིས་ཡོད་པ་ཡིན་པའི་ཕྱིར༑ ༑གཉིས་པ་ནི། ཡོད་མེད་ཀྱི་མཐའ་གཉིས་ལ་མཁས་པས་གནས་ཤིང་ཞེན་པར་མི་བྱ་སྟེ། དངོས་པོ་རང་བཞིན་གྱིས་ཡོད་ཅེས་བྱ་བར་བཟུང་ན་རྟག་པར་འཛིན་པ་དང༌། དངོས་པོ་གཏན་མེད་ཅེས་བྱ་བར་བཟུང་ན་ཆད་པར་ལྟ་བ་ཡིན་པ་དེའི་ཕྱིར། རྟགས་སྔ་མ་གྲུབ་སྟེ། གང་ཞིག་རང་བཞིན་གྱིས་ཡོད་པ་ཡིན་ན་དེ་ནི་ནམ་ཡང་མེད་པ་མིན་པས་བརྟག་དགོས་པའི་ཕྱིར་རོ། །རྟགས་ཕྱི་མ་ཡང་གྲུབ་སྟེ། སྔོན་དངོས་པོ་བྱུང་བ་རང་བཞིན་གྱིས་གྲུབ་པ་ཁས་བླངས་ནས་ཕྱིས་དངོས་པོ་གཏན་མེད་པར་བཟུང་ན་ཆད་ལྟར་འགྱུར་བར་ཐལ། དེ་ལྟར་བཟུང་ན་དངོས་པོ་ལ་སྐུར་འདེབས་ཀྱི་ལྟ་བར་འགྱུར་བའི་ཕྱིར་རོ། །གཉིས་པ་ནི། དགོས་པ་གཉིས་ཀྱི་ཆེད་དུ་ངེས་དོན་གྱིས་ལུང་དང་སྦྱོར་བ་ནི། ཏིང་ངེ་འཛིན་རྒྱལ་པོ་ལས། ཐམས་ཅད་བསམ་ཡས་ཐམས་ཅད་འབྱུང་མིན་པས། །དངོས་དང་དངོས་མེད་ཤེས་པ་རྣམ་པར་ཤིག །བྱིས་པ་གང་དག་སེམས་ཀྱི་དབང་སོང་བ། །དེ་དག་སྲིད་པ་བྱེ་བ་བརྒྱར་སྡུག་བསྔལ། །ཞེས་དང༌། སྔོན་འདས་དུས་ཀྱི་བསྐལ་བ་བསམ་ཡས་ན།། མི་ཡི་གཙོ་བོ་བྱུང་བ་ངས་དྲན་ཏེ། །ཅེས་པ་ནས། །སངས་རྒྱས་ཆོས་ཀྱི་རྒྱལ་པོར་ནམ་གྱུར་ཚེ། །རྩ་ཤིང་གེལ་བ་སྨན་རི་བྲག་རྣམས་ལས། །ཆོས་རྣམས་དངོས་པོ་མེད་ཅེས་སྒྲ་ཡང་བྱུང༌། །འཇིག་རྟེན་དེ་ན་ཇི་སྙེད་སྒྲ་ཡོད་པ། །ཐམས་ཅད་དངོས་མེད་ཅི་ཡང་མེད་པ་ཞེས། །དེ་ལྟ་བུར་ནི་འཇིག་རྟེན་འདྲེན་པ་ཡི། །སྒྲ་དབྱངས་རྣམ་པ་ཤིན་ཏུ་བྱུང་བར་འགྱུར། །ཞེས་སོགས་ཀྱིས་དངོས་པོ་མེད་པ་རང་བཞིན་མེད་པའི་དོན་དུ་གསུངས་སོ།

།གསུམ་པ་ནི། དེ་ལྟར་བསྟན་པའི་དོན་ཡང་ངེས་པར་བྱའོ། །རང་བཞིན་བརྟག་པ་（༢༣བ）ཞེས་བྱ་བ་ཚིགས་བཅད་བཅུ་གཅིག་རབ་ཏུ་བྱེད་པ་བཅོ་ལྔ་པའི་དོན་བསྡུས་པའོ།། །།རབ་བྱེད་བཅུ་དྲུག་པ། བཅིངས་ཐར་བརྟག་པ། གསུམ་པ་བཅིངས་ཐར་རང་བཞིན་གྱིས་ཡོད་པ་དགག་པ་ལ་གཉིས། དངོས་ཀྱི་དོན་དང་དེའི་སྒྲུབ་བྱེད་དགག་པའོ། །དང་པོ་ལ་གསུམ། རབ་བྱེད་ཀྱིས་གཞུང་བཤད་པ། ངེས་དོན་གྱི་ལུང་དང་སྦྱར་བ། དོན་བསྡུས་ཏེ་མཚན་བསྟན་པའོ༑ ༑དང་པོ་ལ་གསུམ། འཁོར་འདས་རང་བཞིན་གྱིས་གྲུབ་པ་དགགབཅིངས་ཐར་རང་བཞིན་གྱིས་གྲུབ་པ་དགག མྱང་འདས་ཀྱི་དོན་དུ་རྩོམ་པ་དོན་མེད་དུ་ཐལ་བ་སྤང་བའོ། །དང་པོ་ལ་གཉིས། འཁོར་བ་རང་བཞིན་གྱིས་གྲུབ་པ་དགག མྱང་འདས་རང་བཞིན་གྱིས་གྲུབ་པ་དགག་པའོ། །དང་པོ་ལ་གཉིས། ཕྱོགས་སྔ་མ་བརྗོད་པ་དང༌། དེ་དགག་པའོ། །དང་པོ་ནི། དངོས་པོ་རང་བཞིན་གྱིས་ཡོད་དེ། འཁོར་བ་རང་བཞིན་གྱིས་ཡོད་པའི་ཕྱིར་རོ། །ཞེ་ན།གཉིས་པ་ལ་གཉིས། བླང་བྱ་ཕུང་པོ་འཁོར་བ་དགག ལེན་པ་པོ་སེམས་ཅན་འཁོར་བ་དགག་པའོ། །དང་པོ་ལ་གཉིས། །རྟག་པ་འཁོར་བ་དགག མི་རྟག་པ་འཁོར་བ་དགག་པའོ། །དང་པོ་ནི། ཕུང་པོ་འཁོར་ན་སེམས་ཅན་འཁོར། གལ་ཏེ་འདུ་བྱེད་ཕུང་པོ་འཁོར་རོ་ཞེ་ན། དེ་ཡང་རྟག་པའམ་མི་རྟག་པ་འཁོར། དེ་དག་རྟག་ན། ཕུང་པོ་རྟག་པ་ཆོས་ཅན། མི་འཁོར་བར་ཐལ། འགྲོ་འོང་གི་བྱ་བ་དང་བྲལ་བའི་ཕྱིར་རོ། །རྟགས་གྲུབ་སྟེ། རྟག་པ་ཡིན་པའི་ཕྱིར་རོ། །གཉིས་པ་ནི། མི་རྟག་ན་ཡང་ཕུང་པོ་མི་རྟག་པ་ཆོས་ཅན། རང་བཞིན་གྱིས་འཁོར་བར་མི་འགྱུར་བར་ཐལ། སྐད་ཅིག་དང་རྒྱུན་ལ་བརྟག་ན་དེ་མི་འཐད་པའི་ཕྱིར་རོ། །གཉིས་པ་ལ་གཉིས། ཕུང་པོ་ལས་ངོ་བོ་ཐ་དད་པའི་སེམས་ཅན་འཁོར་བ་དགག ཕུང་པོ་ལས་ངོ་བོ་ཉིད་དང་གཞན་དུ་བརྗོད་དུ་མེད་པའི་གང་ཟག་འཁོར་བ་དགག་པའོ།། དང་པོ་ནི། ཕུང་པོ་ལས་དོན་གཞན་པའི་བདག་རྫས་ཡོད་འཁོར་ཞེ་ན། དེ་ལྟ་བུའི་སེམས་ཅན་ལ་ཡང་ཆོས་ཅན། རང་བཞིན་གྱིས་མི་འཁོར་བ་ཐལ།

ཁྱོད་ལའང་ཕུང་པོ་རྟག་མི་རྟག་ལ་བཀོད་པའི་སྐྱོན་གྱི་རིམ་པ་འདི་མཚུངས་པའི་ཕྱིར་རོ། །གཉིས་པ་ནི། གལ་ཏེ་མང་པོས་བཀུར་བ་བ་ན་རེ། རྟག་མི་རྟག་གང་དུ་ཡང་བརྗོད་དུ་མེད་པའི་གང་ཟག་འཁོར་རོ་ཞེ་ན། དེ་ལྟ་བུའི་གང་ཟག་དེ་ནི་ཆོས་ཅན༑ གང་ཞིག་འཁོར་བར་འགྱུར་ཏེ་མི་འཁོར་བར་ཐལ། ཕུང་པོ་སྐྱེ་མཆེད་ཁམས་རྣམས་ལ་རྫས་གཅིག་དང་ཐ་དད་རྟེན་དང་བརྟེན་པ་ལྡན་པ་དང་དཔྱད་པ་རྣམ་པ་ལྔས་བཙལ་བ་ན་རྙེད་དགོས་པ་ལས་རྙེད་པ་མེད་པའི་ཕྱིར་རོ། །དོན་ནི། དེ་ཆོས་ཅན། མི་འཁོར་བར་ཐལ། ཁྱོད་ཉིད་མ་གྲུབ་པའི་ཕྱིར་རོ། །ཆོས་ཅན་དང་གསལ་བ་ཁས་བླངས་སོ། མིའི་ཉེ་བར་ལེན་པ་ནས་ལྷའི་ཉེ་བར་ལེན་པར་འཁོར་ན་མིའི་ཉེར་ལེན་བཏང་ནས་འཁོར་རམ། མ་བཏང་བར་འཁོར། དང་པོ་ལྟར་ན། སྐྱེ་བ་སྔ་ཕྱིའི་བར་ན་སྲིད་པ་ཕུང་པོ་མེད་པའི་སེམས་ཅན་ཡོད་པར་ཐལ། མིའི་ཉེར་ལེན་བཏང་ནས་ལྷའི་ཉེར་ལེན་མ་བཏང་བའི་བརྗོད་དུ་མེད་པའི་སེམས་ཅན་སྲིད་པའི་ཕྱིར་རོ། །དེ་གཉིས་ཀྱི་བར་ན་སྲིད་པ་མེད་ཅིང་ཉེ་བར་ལེན་པའི་ཕུང་པོ་ཡང་མེད་ན་གང་ཟག་དེ་འཁོར་བ་པོ་གང་ཡིན་ཏེ། མ་གྲུབ་པར་ཐལ། དེའི་ཕྱིར། འདོད་ན། ཅི་ཞིག་འཁོར་བར་འགྱུར་ཏེ། གང་དུ་འཁོར་བ་མེད་པར་ཐལ༑（༢༤ན）འཁོར་བ་པོ་མེད་པའི་ཕྱིར། དེ་གཉིས་ཀྱི་བར་སྲིད་ཡོད་པས་སྲིད་པ་མེད་པའི་བདག་ཡོད་པར་མི་འགྱུར་རོ་ཞེ་ན། དེ་ཡང་མི་རིགས་ཏེ། མིའི་བར་སྲིད་བཏང་ནས་ལྷའི་བར་སྲིད་དུ་འཁོར་རམ། མ་བཏང་བར་འཁོར། ཞེས་པའི་དཔྱད་བྱ་སྔ་མ་དང་མཚུངས་པའི་ཕྱིར་རོ། །གཉིས་པ་ནི། འཁོར་བ་རང་བཞིན་གྱིས་ཡོད་དེ། མྱང་འདས་རང་བཞིན་གྱིས་ཡོད་པའི་ཕྱིར་རོ། །ཞེ་ན། འདུ་བྱེད་རྟག་མི་རྟག་གང་ཡང་མྱ་ངན་འདའ་བར་ནི་ཇི་ལྟ་བུ་ཡང་མི་འཐད་དོ། །སེམས་ཅན་རྟག་མི་རྟག་ཀྱང་མྱ་ངན་འདའ་བར་ཡང་ཇི་ལྟ་བུར་ཡང་འཐད་པར་མི་འགྱུར་རོ༑ ༑དེ་ཡང་དེ་དག་རྟག་ན་མི་འདའ་སྟེ། །ཞེས་སོགས་འདོན་པ་བསྒྱུར་ལ་དགག་གོ །གཉིས་པ་ལ་གཉིས།

བཅིངས་ཐར་རང་བཞིན་གྱིས་ཡོད་པ་ཐུན་མོང་དུ་དགག སོ་སོར་དགག་པའོ། །དང་པོ་ནི། སྐྱེ་འཇིག་ཆོས་ཅན་འདུ་བྱེད་རྣམས་ཆོས་ཅན། མི་འཆིང་སྟེ་བཅིངས་པར་རང་བཞིན་གྱིས་མེད་པར་ཐལ། རྒྱུན་དང་སྐད་ཅིག་ལ་བརྟག་ན། དེ་མི་འཐད་པའི་ཕྱིར། རང་བཞིན་གྱིས་གྲོལ་བར་ཡང་མི་འགྱུར་ཏེ། སྔ་མ་དེའི་ཕྱིར། སྔ་མ་འདུ་བྱེད་བཞིན་དུ་སེམས་ཅན་ཡང་མི་འཆིང་གྲོལ་བར་མི་འགྱུར་ཏེ་སྔ་མ་བཞིན་དུ་རྒྱུ་མཚན་མཚུངས་པའི་ཕྱིར་རོ། །གཉིས་པ་ལ་གཉིས། བཅིངས་པ་རང་བཞིན་གྱིས་ཡོད་པ་དགག ཐར་པ་རང་བཞིན་གྱིས་ཡོད་པ་དགག་པའོ། །དང་པོ་ནི། གལ་ཏེ་ཉེ་བར་ལེན་པ་འཆིང་བྱེད་འདོད་ཆགས་ཡོད་པས་བཅིངས་པ་རང་བཞིན་གྱིས་ཡོད་དོ་ཞེ་ན། གནས་སྐབས་གང་ཞིག་ཏུ་འཆིང་བར་འགྱུར་བ་རང་བཞིན་གྱིས་མ་གྲུབ་པར་ཐལ༑ ཉེར་ལེན་འཆིང་བྱེད་འདོད་ཆགས་དང་བཅས་པ་དང་ཉེར་ལེན་འདོད་ཆགས་མེད་པ་ཡང་མི་འཆིང་བའི་ཕྱིར། བཅིང་བ་རང་བཞིན་གྱིས་མ་གྲུབ་པར་ཐལ༑ བཅིང་བྱའི་སྔ་རོལ་ན་འཆིང་བྱེད་ཡོད་ན་བཅིངས་པ་ཡོད་རིགས་པ་ལས་དེ་མེད་པའི་ཕྱིར། དེ་ཡང་མེད་དེ་སུན་འབྱིན་ལྷག་མ་ནི་སོང་དང་མ་སོང་བགོམ་པ་གསུམ་འགོག་པའི་རིགས་པས་བསྟན་པའི་ཕྱིར་རོ། །ཇི་ལྟར་ན། རེ་ཞྀག་བཅིངས་པ་མི་འཆིང་སྟེ། ཞེས་སོགས་སྦྱར་རོ། །གཉིས་པ་ནི། ཐར་པ་རང་བཞིན་གྱིས་ཡོད་དོ་ཞེ་ན། བཅིངས་པ་ཆོས་ཅན། རང་བཞིན་གྱིས་མི་གྲོལ་ཏེ། བཅིངས་པ་ཡིན་པའི་ཕྱིར་རོ། །མ་བཅིངས་པ་ཡང་ཆོས་ཅན། རང་བཞིན་གྱིས་གྲོལ་བར་མི་འགྱུར་བར་ཐལ། ཁྱོད་སླར་ཡང་གྲོལ་བ་དགོས་པ་མེད་པའི་ཕྱིར་རོ། ། བཅིངས་པ་དང་གྲོལ་བ་དུས་གཅིག་ཏུ་འགྱུར་བར་ཐལ། བཅིངས་པ་ཉིད་གྲོལ་བཞིན་པ་ཡིན་པའི་ཕྱིར་རོ། །གསུམ་པ་ནི། མྱང་འདས་རང་བཞིན་གྱིས་མེད་ན་དེ་ཐོབ་པའི་ཕྱིར་དུ་ཚུལ་ཁྲིམས་དང་ཏིང་ངེ་འཛིན་ལ་བསླབ་པ་དགོས་པ་མེད་དོ་ཞེ་ན༑ མྱང་འདས་རང་བཞིན་གྱིས་མེད་ཀྱང་དེ་ཐོབ་ཕྱིར་དུ་འབད་པ་དོན་མེད་མ་ཡིན་པར་ཐལ། མྱང་འདས་རང་མཚན་པ་ལ་དམིགས་ནས་བདག་ནི་ནམ་ལེན་པ་མེད་པར་མྱང་ངན་ལས་འདའ།

མྱང་འདས་ནི་བདག་གིར་ནམ་ཞིག་ན་འགྱུར་རོ་ཞེས་དེ་ལྟར་ཐར་འདོད་གང་དག་གི་འཛིན་པ་དེ་ཡི་ནི་ཉེར་ལེན་ཏེ་འཇིག་ཚོགས་ལ་ལྟ་བའི་འཛིན་པ་ཆེན་པོ་ཡིན་པའི་ཕྱིར། ཐར་པ་དོན་གཉེར་གྱི་སྐྱེས་བུ་ཆོས་ཅན༑ འཁོར་བ་དང་མྱང་ངན་ལས་འདས་པའང་རང་བཞིན་གྱིས་གྲུབ་པ་ཅི་ཞིག་བརྟགས་ཏེ་མི་འཐད་（༢༤བ）པར་ཐལ། དོན་དམ་པའི་གནས་ལུགས་གང་ལ་མྱང་འདས་རང་མཚན་པ་སྐྱེད་དུ་མེད་ཅིང་འཁོར་བ་བསལ་བའང་རང་བཞིན་གྱིས་ཡོད་པ་མ་ཡིན་པའི་ཕྱིར་རོ། །གཉིས་པ་ནི། དགོས་པ་གཉིས་ཀྱི་ཆེད་དུ་ངེས་དོན་གྱི་ལུང་དང་སྦྱོར་བ་ནི༑ བདུད་བཏུལ་བའི་མདོ་ལས། དེ་ནས་དེའི་ཚེ་འཇམ་དཔལ་གཞོན་ནུར་གྱུར་བས་ཇི་ལྟར་བདུད་སྡིག་ཅན་སྒོ་མོའི་ཐེམ་པའི་འཆིང་བས་བཅིངས་པ་ལྟར་ས་སྟེང་དུ་འགྱེལ་ནས་ད་ནི་འཆིང་བ་དམ་པོས་བཅིངས་སོ་ཞེས་ངུ་ཞིང་ཆོ་ངེས་འདེབས་པར་གྱུར་པ་དེ་ལྟ་བུའི་གཟུགས་སུ་བསམས་སོ། །ཞེས་པ་ནས། ཡོངས་སུ་ཤེས་ནས་གྲོལ་བར་བྱའོ། །ཞེས་པའི་བར་གསུངས་སོ། །གསུམ་པ་ནི། དེ་ལྟར་བརྟག་པའི་དོན་ལ་ཡང་དང་ཡང་དུ་ངེས་པར་བྱའོ། །བཅིངས་པ་དང་ཐར་བརྟག་པ་ཞེས་བྱ་བ་ཚིགས་བཅད་བཅུ་རབ་ཏུ་བྱེད་པ་བཅུ་དྲུག་པའི་དོན་བསྡུས་པའོ།། །།རབ་བྱེད་བཅུ་བདུན་པ། ལས་བརྟག་པ། གཉིས་པ་བཅིང་ཐར་རང་བཞིན་གྱིས་གྲུབ་པའི་སྒྲུབ་བྱེད་དགག་པ་ལ་གསུམ༑ རབ་བྱེད་ཀྱི་གཞུང་བཤད་པ། ངེས་དོན་གྱི་ལུང་དང་སྦྱར་བ། དོན་བསྡུས་ཏེ་མཚན་བསྟན་པའོ། །དང་པོ་ལ་གཉིས། རྩོད་པ་དང༌། ལན་ནོ། །དང་པོ་ནི༑ འཁོར་བ་རང་བཞིན་གྱིས་ཡོད་དེ། ལས་འབྲས་ཀྱི་རྟེན་ཡིན་པའི་ཕྱིར་རོ། ། ལས་འབྲས་གང་ཞེ་ན། འདི་ལ་གཉིས། དགེ་མི་དགེའི་རྣམ་བཞག་དང༌། དེ་ལ་རྟག་ཆད་སྤོང་ཚུལ་ལོ། །དང་པོ་ལ་གཉིས། སེམས་ཀྱི་དགེ་མི་དགེའི་རྣམ་གཞག་དང༌༑ ལས་ཀྱི་རབ་ཏུ་བྱེ་བའི་རྣམ་གཞག་གོ །དང་པོ་ནི། བདག་ཉིད་སྲོག་གཅོད་སོགས་ལེགས་པར་སྒོམ་པའི་སེམས་དང་བསྡུ་བཞི་སོགས་གཞན་ལ་ཕན་འདོགས་པའི་སེམས་དང་མཛའ་བཤེས་ལ་དམིགས་པའི་བྱམས་པའི་སེམས་གང་ཡིན་པ་དེ་ནི་ཆོས་ཅན།

ཆོས་ཡིན་ཏེ་ཚེ་འདི་དང་གཞན་དུ་རྣམ་སྨིན་གྱི་འབྲས་བུ་ཡིད་འོང་དག་གི་ས་བོན་ཡིན་པའི་ཕྱིར་རོ། །གཉིས་པ་ལ་གཉིས། མདོར་བསྟན་པ་དང༌། རྒྱས་པར་བཤད་པའོ། །དང་པོ་ནི། དོན་དམ་པ་ཐུགས་སུ་ཆུད་པས་དྲང་སྲོང་ཉན་རང་སོགས་ལས་མཆོག་སངས་རྒྱས་དེ་དག་གི་ལས་རྣམས་ནི་རྩ་བའི་དབྱེ་བ་གཉིས་སྟེ་སེམས་པའི་ལས་དང་བསམ་པའི་ལས་གཉིས་སུ་གསུངས་སོ། །ལས་གཉིས་པོ་དེ་དག་གི་བྱེ་བྲག་གམ་ཡན་ལག་གི་དབྱེ་བ་ནི་གསུམ་དང་བདུན་ལ་སོགས་པ་རྣམ་པ་དུ་མར་ཡོངས་སུ་བསྒྲགས་སོ། །གཉིས་པ་ལ་གཉིས། ལས་གཉིས་ལ་ལས་གསུམ་དབྱེ་བ་དང༌། ལས་གཉིས་ལ་ལས་བདུན་དུ་དབྱེ་བའོ། །དང་པོ་ནི། ལས་གཉིས་པོ་དེ་ལ་ཡང་སེམས་པའི་ལས་ཞེས་སྔར་གང་གསུངས་པ་དེ་ནི་ཡིད་ཀྱི་ལས་སུ་འདོད་དོ། ། བསམ་པའི་ལས་ཞེས་གང་གསུངས་པ་དེ་ནི་ལུས་ཀྱི་ལས་དང་ངག་གི་ལས་ཡིན་ནོ༑ ༑གཉིས་པ་ནི། དགེ་མི་དགེས་བསྡུས་པའི་ངག་གི་རྣམ་པར་རིག་བྱེད་དང་བསྐྱོད་པ་ལུས་ཀྱི་རྣམ་པར་རིག་བྱེད་དང་མི་སྤོང་བ་སྡོམ་མིན་གྱི་རྣམ་པར་རིག་བྱེད་མིན་པ་དང་སྤོང་བ་སྡོམ་པའི་རྣམ་པར་རིག་བྱེད་གཉིས་པོ་དེ་བཞིན་དུ་གཞན་རྣམ་པར་རིག་བྱེད་མིན་པ་དེ་དག་ཀྱང་དགེ་མི་དགེ་གཉིས་སུ་འདོད་དེ། ། དགེ་འདུན་ལ་དངོས་པོ་ཕུལ་བ་ལོངས་སྤྱོད་པ་ལས་འབུལ་བ་པོའི་རྒྱུད་ལ་བྱུང་བའི་བསོད་ནམས་ཀྱིས་རྣམ་པར་རིག་བྱེད་མ་ཡིན་པ་དང་དགེ་བ་སྐྱེ་བའི་ཚུལ་དེ་བཞིན་དུ་སྲོག་གཅོད་པའི་（༢༥ན）ཕྱིར་དུ་ཁང་པ་བྱས་པ་ལོངས་སྤྱོད་པ་ལས་རྩིག་པ་པོའི་རྒྱུད་ལས་བྱུང་བའི་བསོད་ནམས་མ་ཡིན་པའི་རྣམ་པར་རིག་བྱེད་མ་ཡིན་པ་དང༌། སེམས་པའི་ལས་དང་ཆོས་དེ་བདུན་ལས་སུ་མངོན་པར་འདོད་པ་ཡིན་ནོ། །གཉིས་པ་ལ་གཉིས། རྩོད་པ་དགོད་པ་དང༌། དེ་སྤོང་བའི་ཚུལ་ལོ། ། དང་པོ་ནི། གལ་ཏེ་ལས་དེ་རྣམ་སྨིན་སྨིན་ཟིན་པའི་དུས་ཀྱི་བར་དུ་གནས་ན་རྟག་པར་འགྱུར་ལ་གལ་ཏེ་སྐྱེས་མ་ཐག་ཏུ་འགགས་ན་ལས་འགག་པར་གྱུར་པས་ནི་འབྲས་བུ་སྐྱེད་མི་སྲིད་པས་ཇི་ལྟར་འབྲས་བུ་བསྐྱེད་པར་འགྱུར་ཏེ་རྒྱུན་ཆད་པར་འགྱུར་རོ་ཞེ་ན།

གཉིས་པ་ལ་གཉིས། རྒྱུན་ཁས་བླངས་ནས་རྟག་ཆད་སྤོང་བ་དང༌། ཆུད་མི་ཟ་ཁས་བླངས་ནས་རྟག་ཆད་སྤོང་བའོ། །དང་པོ་ལ་གཉིས། རྟག་ཆད་སྤོང་ཚུལ་དངོས་དང༌། ལས་ལམ་བཅུ་འབྲས་བུ་དང་བཅས་པ་ངོས་བཟུང་བའོ། །དང་པོ་ལ་གཉིས། དཔེ་དགོད་པ་དང༌། དོན་ལ་སྦྱར་བའོ། །དང་པོ་ནི། ས་བོན་རྒྱུན་ཆད་པའི་སྐྱོན་ཡོད་པ་མིན་པར་ཐལ། རྒྱུ་མཚན་གང་གི་ཕྱིར་ན་ས་བོན་ལས་མྱུ་གུ་སོགས་རྒྱུན་དང་རྒྱུན་ལས་མཐའི་འབྲས་བུ་འབྱུང་བར་འགྱུར་བའི་ཕྱིར། ས་བོན་རྟག་པའི་སྐྱོན་ཡོད་པ་མ་ཡིན་པར་ཐལ། ས་བོན་འབྲས་བུ་མྱུ་གུ་སྐྱེ་བའི་སྔོན་དུ་འགྲོ་ཞིང་མྱུ་གུའི་དུས་ན་འགགས་པ་ཡིན་པ་དེའི་ཕྱིར། རྟགས་གྲུབ་སྟེ། མྱུ་གུ་ལ་སོགས་རྒྱུན་གང་ཡིན་པ་ནི་ས་བོན་ལས་མངོན་པར་འབྱུང་ཞིང་ཕྱི་མ་བྱུང་ནས་སྔ་མ་འགགས་ལ་རྒྱུན་དེ་ལས་རིམ་གྱིས་མཐའི་འབྲས་བུའི་ཚོགས་སྐྱེ་བའི་ཕྱིར། རྟགས་གྲུབ་སྟེ། ས་བོན་ནི་ཕན་འདོགས་བྱེད་དུ་མེད་ན་མྱུ་གུའི་རྒྱུན་སོགས་དེ་ཡང་འབྱུང་བར་མི་འགྱུར་བའི་ཕྱིར། གཉིས་པ་ནི། ལས་རྒྱུན་ཆད་པའི་སྐྱོན་ཡོད་པ་མིན་པར་ཐལ། གང་གི་ཕྱིར་ན་མི་དགེའི་སེམས་ལས་སེམས་ཀྱི་རྒྱུན་དང་རྒྱུན་ལས་འབྲས་ཡིད་དུ་འོང་མི་འོང་འབྱུང་བར་འགྱུར་བའི་ཕྱིར། ལས་རྟག་པའི་སྐྱོན་ཡོད་པ་མ་ཡིན་པར་ཐལ། ལས་ནི་རང་གི་འབྲས་བུ་སྨིན་པའི་སྔོན་དུ་འགྲོ་ཞིང་སྨིན་པའི་དུས་ན་འགགས་པ་དེའི་ཕྱིར། རྟགས་གྲུབ་སྟེ། སེམས་ཀྱི་རྒྱུན་གང་ཡིན་པ་སེམས་ཕྱི་མ་ལས་མངོན་པར་འབྱུང་བར་འགྱུར་ཞིང་སེམས་ཀྱི་རྒྱུན་དེ་ལས་རིམ་གྱིས་འབྲས་བུ་ཡིད་དུ་འོང་མི་འོང་སྐྱེ་བའི་ཕྱིར་རོ། །རྟགས་གྲུབ་སྟེ། སྔ་མའི་སེམས་ལྟ་ཞིག་ཕན་འདོགས་བྱེད་དུ་མེད་ན་ཕྱི་མའི་སེམས་རྒྱུན་དེ་ཡང་འབྱུང་བར་མི་འགྱུར་བའི་ཕྱིར་རོ། །འདི་ནི་མདོ་སྡེ་པ་དང༌། ཁ་ཆེ་བྱེ་བྲག་ཏུ་སྨྲ་བའི་འདོད་པའོ། །གཉིས་པ་ནི། དཀར་པོའི་ལས་ཀྱི་ལམ་དགེ་བ་བཅུ་པོ་ཆོས་ཅན། ཆོས་སྒྲུབ་པའི་ཐབས་ཡིན་ཏེ།

ཚེ་འདི་དང་གཞན་དུ་འདོད་པའི་ཡོན་ཏན་རྣམ་པ་ལྔ་པོ་སོགས་ཆོས་ཀྱི་འབྲས་བུ་ཡིད་འོང་འབྱིན་པའི་ས་བོན་ཡིན་པའི་ཕྱིར་རོ། ། གཉིས་པ་ལ་གཉིས། སྡེ་པ་གཞན་གྱི་ལན་དགག རང་གིས་ལན་གདབ་པའོ། ། དང་པོ་ནི། གལ་ཏེ་ས་བོན་གྱིས་དཔེ་དང་སྦྱར་ནས་རྟག་ཆད་སྤོང་ཚུལ་གྱི་བརྟག་པ་དེར་འགྱུར་ན་ཉེས་པ་ཆེན་པོ་དང་གྲངས་མང་པོར་འགྱུར་ཏེ། དགེ་སེམས་ལས་དགེ་སེམས་ཁོ་ན་དང་མི་དགེ་བའི་སེམས་ལས་མི་དགེ་བའི་སེམས་ཁོ་ན་སྐྱེ་བ་དང་ལྷ་ནི་ལྷ་ཁོ་ནར་སྐྱེ་ལ་འགྲོ་བ་གཞན་དུ་མི་སྐྱེ་བར་འགྱུར་བའི་ཕྱིར་རོ། །དེ་ལྟ་བས་（༢༥བ）ན་སྡེ་པ་གཞན་གྱི་བརྟག་པ་དེ་ལན་གྱི་སྐབས་འདིར་ནི་འཐད་པ་མ་ཡིན་ནོ། །གཉིས་པ་ལ་གསུམ། མདོར་བསྟན་པ། རྒྱས་པར་བཤད་པ། དོན་བསྡུས་ཏེ་རྟག་ཆད་སྤོང་བའོ། །དང་པོ་ནི། །སངས་རྒྱས་རྣམས་དང་རང་རྒྱལ་དང་ཉན་ཐོས་རྣམས་ཀྱིས་གང་གསུངས་པའི་བརྟག་པ་གང་ཞིག་རྟག་ཆད་སྤོང་བའི་ལན་གྱི་སྐབས་འདིར་འཐད་པ་དེ་ནི་རབ་ཏུ་བརྗོད་པར་བྱའོ། །དེ་གང་ཞེ་ན། ལས་ཞིག་ཀྱང་འབྲས་བུ་མེད་པར་མི་འགྱུར་ཏེ། བུ་ལོན་གྱི་དཔང་རྒྱ་ཇི་ལྟ་བ་དེ་བཞིན་དུ་ལས་ཀྱི་ཆུད་མི་ཟ་སྐྱེ་བའི་ཕྱིར་རོ། །དེས་ན་ལས་ནི་བུ་ལོན་བཞིན་དུ་རིགས་པར་བྱའོ། །གཉིས་པ་ལ་བཞི། ཁམས་ཀྱི་དབྱེ་བ་དང་རང་བཞིན། སྤང་བྱ་གང་ཡིན་པ༑ སྐྱེ་བའི་ཚུལ། འགག་པའི་ཚུལ་ལོ། །དང་པོ་ནི། ཆུད་མི་ཟ་དེ་ནི་ཆོས་ཅན། རྣམ་པ་བཞིར་ཡོད་དེ། ཁམས་གསུམ་དང་ཟག་མེད་ཀྱི་ལས་ཀྱིས་བསྡུས་པ་རྣམས་སུ་ཡོད་པའི་ཕྱིར། ཆུད་མི་ཟ་དེ་ཡང་ཆོས་ཅན། རང་བཞིན་ལུང་མ་བསྟན་ཡིན་ཏེ། གལ་ཏེ་དགེ་བ་ཁོ་ན་ཡིན་ན་དགེ་རྩ་ཆད་པའི་རྒྱུད་ལ་འབྲས་བུ་ཡིད་འོང་སྐྱེ་མི་སྲིད་པ་དང༌། མི་དགེ་བ་ཁོ་ན་ཡིན་ན་འདོད་པ་ལ་ཆགས་བྲལ་གྱི་རྒྱུད་ལ་འབྲས་བུ་ཡིད་མི་འོང་སྐྱེ་བ་མི་སྲིད་པའི་སྐྱོན་ཡོད་པའི་ཕྱིར་རོ། །གཉིས་པ་ནི། ཆུད་མི་ཟ་དེ་ནི་ལས་སྤོང་བའི་ཆུད་མི་ཟ་སྤང་བའི་མཐོང་སྤང་མ་ཡིན་ཏེ།

སྒོམ་པས་སྤང་བར་བྱ་བ་ཉིད་ཡིན་པའི་ཕྱིར་རོ། །ཀྱང་སྒྲས་ཁམས་ལས་འདས་པས་ཀྱང་སྤོང་བར་བྱ་བ་ཡིན་ནོ་ཞེས་སོ། །རྒྱུ་མཚན་དེའི་ཕྱིར། ལས་ཞིག་ཀྱང་ལས་རྒྱུན་ཆད་པའི་སྐྱོན་མེད་པར་ཐལ། ལས་ཞིག་ཀྱང་ལས་ཀྱི་རྒྱུད་མི་ཟ་བ་ཡིས་ལས་ཀྱི་འབྲས་བུ་བསྐྱེད་བར་འགྱུར་བའི་ཕྱིར། གལ་ཏེ་ལས་སྤང་བས་ཆུད་མི་ཟ་སྤོང་བ་དང་ལས་འཕོ་བའི་ཆུད་མི་ཟ་འཇིག་པར་འགྱུར་ན་ལས་འཇིག་པ་སྟེ་བྱས་པ་ཆུད་ཟོས་པ་ལ་སོགས་པའི་སྐྱོན་དུ་འགྱུར་བར་ཐལ། དེའི་ཕྱིར་རོ། །གསུམ་པ་ནི༑ ཁམས་མཚུངས་པའི་ལས་ནི་ཆ་མཚུངས་པ་རིགས་མཐུན་དང་ཆ་མི་མཚུངས་པ་རིགས་མི་མཐུན་ཐམས་ཅད་ཀྱི་ཆུད་མི་ཟ་དེ་ནི། ཁམས་གང་དུ་ཉིང་མཚམས་སྦྱོར་བའི་ལས་ཀྱི་ཆུད་མི་ཟ་ཐ་དད་པ་རྣམས་བཤིག་ནས་ཆུད་མི་ཟ་གཅིག་པུ་ཁོ་ན་སྐྱེ་བར་འགྱུར་རོ། །མཐོང་བའི་ཆོས་ཚེ་འདི་ལ་ཟག་བཅས་ཟག་མེད་རྣམ་པ་གཉིས་པོ་ཀུན་གྱི་དགེ་མི་དགེའི་ལས་དང་ལས་ཀྱི་ཆུད་མི་ཟ་དེ་ཐ་དད་པར་ནི་སྐྱེ་བར་འགྱུར་ཞིང་འབྲས་བུ་རྣམ་པར་སྨིན་ཟིན་ཀྱང་ཆུད་མི་ཟ་མི་འགག་པར་གནས་པ་ཡིན་ནོ། །བཞི་པ་ནི། ཆུད་མི་ཟ་དེ་ནི་རྒྱུན་ཞུགས་སོགས་འབྲས་བུ་སྔ་མ་ནས་ཕྱི་མར་འཕོ་བ་དང་ཤི་བར་གྱུར་པའི་ཚེ་ན་འགགས་པར་འགྱུར་རོ། །དེའི་དབྱེ་བ་ཟག་མེད་ཀྱི་ཆུད་མི་ཟ་ཟག་མེད་དང་ཟག་པ་དང་བཅས་པའི་ཆུད་མི་ཟ་ཟག་བཅས་གཉིས་སུ་ཤེས་པར་བྱའོ། །གསུམ་པ་ནི། སངས་རྒྱས་ཀྱི་ནི་ལས་ཀྱི་ཆུད་མི་ཟ་བསྟན་པའི་རྒྱུ་མཚན་ཡོད་དེ། ལས་རྣམས་ཆུད་མི་ཟ་བའི་ཆོས་ཁས་བླངས་པའི་སྒོ་ནས་རྟག་ཆད་སྤོང་ནུས་པའི་ཕྱིར། རྟགས་གྲུབ་སྟེ། རང་བཞིན་གྱིས་མི་གནས་པར་འཇིག་པའི་སྟོང་པ་ཉིད་ཡིན་པས་རྟག་པ་དང་ཆུད་མི་ཟས་འབྲས་བུ་འཁོར་བ་སྣ་ཚོགས་འགྲུབ་པས་ཆད་པའི་སྐྱོན་ཡོད་པ་མིན་པའི་ཕྱིར་རོ། །གཉིས་པ་ལ་གསུམ།（༢༦ན）ལས་ལ་རང་བཞིན་མེད་པས་རྟག་ཆད་མེད་པ་དང༌། ལས་རང་བཞིན་གྱིས་ཡོད་པ་དགག་པ་དང༌། རང་བཞིན་མེད་པས་བྱ་བ་བྱེད་པ་དཔེས་བསྟན་པའོ།

།དང་པོ་ནི༑ ལས་ནི་ཆོས་ཅན། རང་བཞིན་གྱིས་སྐྱེ་བ་མེད་པར་ཐལ། རྒྱུ་མཚན་འདི་ལྟར་རང་བཞིན་གྱིས་མེད་པ་དེའི་ཕྱིར་རོ། །དེ་ནི་ཆོས་ཅན། ཆུད་ཟ་བར་མི་འགྱུར་བར་ཐལ། གང་གི་ཕྱིར་ན་རང་བཞིན་གྱིས་མ་སྐྱེས་པ་དེའི་ཕྱིར་རོ། །གཉིས་པ་ལ་གཉིས། རང་བཞིན་གྱིས་ཡོད་པ་ལ་གནོད་བྱེད་དགོད། རང་བཞིན་གྱིས་ཡོད་པའི་སྒྲུབ་བྱེད་དགག་པའོ། །དང་པོ་ལ་གཉིས། རྟག་ཅིང་མ་བྱས་པར་ཐལ་བ་དང༌། རྣམ་སྨིན་ཐུག་མེད་དུ་འབྱིན་པར་ཐལ་བའོ། །དང་པོ་ལ་གཉིས༑ ཐལ་བ་དངོས་དང༌། དེ་འདོད་པ་ལ་གནོད་པ་བརྗོད་པའོ། །དང་པོ་ནི། ལས་ཆོས་ཅན། རྟག་པར་འགྱུར་བར་ཐེ་ཚོམ་མེད་པར་ཐལ། རང་བཞིན་གྱིས་ཡོད་པའི་ཕྱིར། འདོད་ན། ལས་ནི་ཆོས་ཅན། བྱས་པ་མ་ཡིན་པར་ཐལ། དེའི་ཕྱིར༑ ཁྱབ་པ་ཡོད་དེ། རྟག་ལ་བྱ་བ་མེད་ཕྱིར་རོ། །གཉིས་པ་ལ་གཉིས། བསྟན་བཅོས་དང་འགལ་བ་དང༌། འཇིག་རྟེན་གྱི་གྲགས་པ་དང་འགལ་བའོ། །དང་པོ་ནི༑ ཅི་སྟེ་ལས་ནི་མ་བྱས་ན་ལས་མ་བྱས་པའི་འབྲས་བུ་དང་ཕྲད་པའི་འཇིགས་པར་འགྱུར་བར་ཐལ་བ་དང༌། ཚངས་སྤྱོད་ཡོངས་སུ་དག་པ་དེ་ལ་ཚངས་སྤྱོད་ལ་གནས་པ་མ་ཡིན་པའི་སྐྱོན་དུ་འགྱུར་བར་ཐལ། ལས་མ་བྱས་པ་ཡང་ཡོད་པའི་ཕྱིར་རོ། །གཉིས་པ་ནི། ཞིང་ལས་སོགས་འཇིག་རྟེན་གྱི་ཐ་སྙད་ཐམས་ཅད་ཉིད་དང་ཡང་འགལ་བར་འགྱུར་བར་ཐེ་ཚོམ་མེད་པར་ཐལ་བ་དང༌། འདི་ནི་བསོད་ནམས་བྱེད་པ་དང་འདི་ནི་སྡིག་པ་བྱེད་པའོ་ཞེས་པའི་རྣམ་པར་དབྱེ་བའང་འཐད་པར་མི་འགྱུར་བར་ཐལ། རྟགས་སྔ་མ་དེའི་ཕྱིར། གཉིས་པ་ནི། ལས་དེ་ནི་ཆོས་ཅན༑ རྣམ་སྨིན་སྨིན་ཟིན་པར་གྱུར་པ་ལས་ཡང་དང་ཡང་དུ་རྣམ་སྨིན་འབྱིན་པར་ཐལ༑ རྣམ་སྨིན་འབྱིན་པའི་ནུས་པ་མ་ཉམས་པར་རང་བཞིན་གྱིས་ཡོད་པའི་ཕྱིར༑ ཁྱབ་པ་ཡོད་དེ། གལ་ཏེ་ལས་རང་བཞིན་གྱིས་ཡོད་ན་ལས་ཀྱི་རྣམ་སྨིན་སྨིན་པའི་ནུས་པ་མ་ཉམས་པར་གནས་དགོས་པ་དེའི་ཕྱིར་རོ། །གཉིས་པ་ལ་གསུམ། ལས་རང་བཞིན་གྱིས་ཡོད་པའི་སྒྲུབ་བྱེད་དགག ལས་དང་ཉོན་མོངས་གཉིས་ཀ་རང་བཞིན་གྱིས་ཡོད་པའི་སྒྲུབ་བྱེད་དགག

ལས་རང་བཞིན་གྱིས་ཡོད་པའི་སྒྲུབ་བྱེད་གཞན་དགག་པའོ། །དང་པོ་ནི། ལས་ཡོད་དེ༑ ལས་ཀྱི་རྒྱུ་ཉོན་མོངས་ཡོད་པའི་ཕྱིར་ཞེ་ན། ཉོན་མོངས་པ་དེ་དག་ཆོས་ཅན། ཡང་དག་པར་ཡོད་པ་མིན་པར་ཐལ། ཚུལ་མིན་ཡིད་བྱེད་ཀྱི་རྣམ་རྟོག་ལས་བྱུང་བའི་ཕྱིར། དེ་ན་ལས་ནི་ཡང་དག་པར་ཡོད་པ་ཇི་ལྟར་ཡིན་ཏེ་མ་ཡིན་པར་ཐལ། ཉོན་མོངས་ཡང་དག་པར་ཡོད་པ་མིན་པའི་ཕྱིར། ཁྱབ་པ་ཡོད་དེ། ཟག་བཅས་ཀྱི་ལས་འདི་ཉོན་མོངས་པའི་བདག་ཉིད་ལས་བྱུང་བའི་ཕྱིར་རོ། །གཉིས་པ་ནི། ལས་ཉོན་རང་བཞིན་གྱིས་ཡོད་དེ། འབྲས་བུ་ལུས་རང་བཞིན་གྱིས་ཡོད་པའི་ཕྱིར་རོ་ཞེ་ན། ལུས་རང་བཞིན་གྱིས་ཡོད་པར་ཇི་ལྟར་བརྗོད་དེ་མེད་པར་ཐལ། ལས་དང་ཉོན་མོངས་པ་དེ་རང་བཞིན་གྱིས་སྟོང་པའི་ཕྱིར། ཁྱབ་པར་ཐལ། ལས་དང་ཉོན་མོངས་（༢༦བ）དག་ནི་ལུས་རྣམས་ཀྱི་ནི་སྐྱེད་བྱེད་ཀྱི་རྐྱེན་དུ་བསྟན་པའི་ཕྱིར་རོ། །གསུམ་པ་ལ་གཉིས། ཕྱོགས་སྔ་མ་བརྗོད་པ་དང༌། དེ་དགག་པའོ། །དང་པོ་ནི། མ་རིག་པས་བསྒྲིབས་པའི་སྐྱེ་བོ་གང་སྲེད་པའི་འཆིང་བ་དང་ལྡན་པའི་དེ་ནི་རྣམ་སྨིན་ཟ་བ་པོ་ཡིན་ལ་དེ་ཡང་ལས་བྱེད་པ་པོ་ལས་གཞན་མིན་ཞིང་ཟ་བ་པོ་དེ་ཉིད་ལས་བྱེད་པ་པོ་དེ་ཡང་མ་ཡིན་ཏེ། དེ་ཉིད་དང་གཞན་ཉིད་དུ་བརྗོད་དུ་མེད་པའི་ཕྱིར་རོ། །དེས་ན་ལས་ཡོད་དེ། རྣམ་སྨིན་ཟ་བ་པོ་ཡོད་པའི་ཕྱིར་རོ། ། ཞེ་ན། གཉིས་པ་ནི། ལས་བྱེད་པ་པོ་ཡང་རང་བཞིན་གྱིས་མེད་པར་ཐལ། གང་གི་ཕྱིར་ན་བྱ་རྒྱུའི་ལས་འདི་ནི་རྐྱེན་ལས་བྱུང་བ་རང་བཞིན་གྱིས་ཡོད་པ་མ་ཡིན་ཞིང་རྐྱེན་མིན་པ་ལས་བྱུང་བ་ཡང་ཡོད་པ་མིན་པ་དེའི་ཕྱིར། གལ་ཏེ་ལས་དང་བྱེད་པ་པོ་རང་བཞིན་གྱིས་མེད་ན་ལས་ལས་སྐྱེས་པའི་འབྲས་བུ་རང་བཞིན་གྱིས་ག་ལ་ཡོད་དེ་མེད་པར་ཐལ། དེའི་ཕྱིར། ཅི་སྟེ་འབྲས་བུ་རང་བཞིན་གྱིས་ཡོད་པ་མིན་ན་རྣམ་སྨིན་ཟ་བ་པོ་རང་བཞིན་གྱིས་ལྟ་ག་ལ་ཡོད་དེ་མེད་པར་ཐལ། དེའི་ཕྱིར་རོ། །གསུམ་པ་ནི། ཇི་ལྟར་སྟོན་པས་རྫུ་འཕྲུལ་ཕུན་སུམ་ཚོགས་ཀྱི་སྤྲུལ་པ་ནི་སྤྲུལ་ཞིང་སྤྲུལ་པ་དེས་ཡང་སྤྲུལ་པ་ནི་སླར་ཡང་སྤྲུལ་པ་གཞན་ཞིག་ནི་སྤྲུལ།

དེས་ཀྱང་ཡང་སྤྲུལ་སྤྲུལ་ཡང་སྤྲུལ་པ་དེ་དག་སྟོན་པའི་རང་བཞིན་དུ་མེད་པ་ལྟར་བྱ་བ་བྱེད་པ་དེ་བཞིན་དུ་ལས་ཀྱི་བྱེད་པ་པོ་ནི་སྤྲུལ་པའི་རྣམ་པ་བཞིན་དུ་རང་བཞིན་གྱིས་སྟོང་ལ་བྱེད་པ་པོ་དེས་ལས་གང་བྱས་པ་དེ་ཡང་རང་བཞིན་གྱིས་སྟོང་སྟེ༑ དཔེར་ན་སྤྲུལ་པས་སྤྲུལ་པ་གཞན་ཞིག་སྤྲུལ་པ་མཛད་པ་དེ་བཞིན་ནོ། །ཉོན་མོངས་པ་དང་ལས་དང་ལུས་རྣམ་དང་བྱེད་པ་པོ་དང་འབྲས་བུ་རྣམ་སྨིན་དག་རང་བཞིན་གྱིས་མེད་ཀྱང་བྱ་བྱེད་འཐད་པར་ཐལ། དྲི་ཟའི་གྲོང་ཁྱེར་ལྟ་བུ་དང་སྨིག་རྒྱུ་དང་རྨི་ལམ་དང་འདྲ་བར་རང་བཞིན་གྱིས་མེད་པ་ཡིན་པའི་ཕྱིར་རོ། །དོན་ནི། ཚིག་གསུམ་ལ་རིམ་པ་ལྟར། བདེན་པར་མེད་ཀྱང་འབྲས་བུ་སྐྱེད་པ་མི་འགལ་བར་ཐལ། སྟོན་པས་སྤྲུལ་པ་སྤྲུལ་ཞིང་དེས་ཡང་སྤྲུལ་སྤྲུལ་ཡང་སྤྲུལ་པ་དེ་དག་སྟོན་པའི་རང་བཞིན་དུ་མེད་པའི་ཕྱིར་རོ། །ལས་བྱ་བྱེད་བདེན་པར་མེད་ཀྱང་བྱ་བྱེད་འཐད་པར་ཐལ། སྟོན་པས་སྤྲུལ་པ་མཛད་པ་དང་མཚུངས་པའི་ཕྱིར། ལས་ཉོན་ལུས་བྱེད་པོ་འབྲས་བུ་བདེན་པར་མེད་ཀྱང་བྱ་བྱེད་འཐད་པར་ཐལ། རྨི་ལམ་སོགས་དང་འདྲ་བའི་ཕྱིར་རོ། །གཉིས་པ་ནི། དགོས་པ་གཉིས་ཀྱི་ཕྱིར་དུ་ངེས་དོན་གྱི་ལུང་དང་སྦྱོར་བ་ནི། དཀོན་མཆོག་བརྩེགས་པ་ལས། སྤྲུལ་པའི་དགེ་སློང་གཉིས་ཀྱིས་དགེ་སློང་དམིགས་པ་ཅན་ལྔ་བརྒྱ་བཏུལ་བའི་བྱུང་བའི་མཐའ་བརྗོད་པ་ལྟ་བུ་རྣམས་ཡིན་ནོ། །གསུམ་པ་ནི། དེ་ལྟར་བྱ་དབྱེད་ཐམས་ཅད་རྨི་ལམ་སྒྱུ་མ་སྤྲུལ་པ་དྲི་ཟའི་གྲོང་ཁྱེར་ལྟར་རང་བཞིན་མེད་ཀྱང་དེར་སྣང་བའི་རྟེན་འབྲེལ་ལ་ངེས་པར་བྱའོ། །ལས་བརྟག་པ་ཞེས་བྱ་བ་ཚིགས་བཅད་སོ་གསུམ་རབ་ཏུ་བྱེད་པ་བཅུ་བདུན་པའི་དོན་བསྡུས་པའོ།། །།རབ་བྱེད་བཅོ་བརྒྱད་པ། བདག་དང་ཆོས་བརྟག་པ།

གསུམ་བདག་མེད་པའི་དེ་ཁོ་ན་ཉིད་ལ་འཇུག་པའི་ཚུལ་ལ་གསུམ། རབ་བྱེད་ཀྱི་གཞུང་བཤད། ངེས་དོན་གྱི་ལུང་དང་སྦྱར། དོན་བསྡུས་ཏེ་མཚན་བསྟན་པའོ༑ ༑དང་པོ་ལ་ལྔ། དེ་ཁོ་ན་ཉིད་ལ་འཇུག་པའི་ཚུལ། དེ་ལ་ལུང་དང་（༢༧ན）འགལ་བ་སྤང་བ་དང༌། དེ་ཁོ་ན་ཉིད་ལ་དཀྲི་བའི་རིམ་པ། དེ་ཁོ་ན་ཉིད་ཀྱི་མཚན་ཉིད། དོན་དེ་ངེས་པར་སྒྲུབ་དགོས་པར་བསྟན་པའོ། །དང་པོ་ལ་གཉིས། དེ་ཁོ་ན་ཉིད་ཀྱི་ལྟ་བ་གཏན་ལ་དབབ་པ། དེ་བསྒོམས་པས་ཉེས་སྐྱོན་ལྡོག་པའི་རིམ་པའོ། །དང་པོ་ནི། ཉོན་མོངས་ལས་དང་ལུས་རྣམས་དང༌། །ཞེས་སོགས་ལ་འཕྲོས་ནས། དེ་ཁོ་ན་ཉིད་ནི་གང་དེ་ཁོ་ན་ཉིད་ལ་འཇུག་པའི་ཚུལ་ནི་གང་ཡིན་ཞེ་ན་ཕྱི་ནང་གི་དངོས་པོ་ཐམས་ཅད་རང་བཞིན་གྱིས་མ་དམིགས་པས་དེ་ལ་བདག་དང་བདག་གིར་འཛིན་པ་རྣམ་པ་ཐམས་ཅད་དུ་ཟད་པ་ནི་དེ་ཁོ་ན་ཉིད་དོ། །དེ་ཁོ་ན་ཉིད་ལ་འཇུག་པའི་ཚུལ་ནི། འཇུག་པ་ལས། ཉོན་མོངས་སྐྱོན་རྣམས་མ་ལུས་འཇིག་ཚོགས་ལས། །ལྟ་ལས་འབྱུང་བར་བློ་ཡིས་མཐོང་འགྱུར་ཞིང༌། །བདག་ནི་འདི་ཡི་ཡུལ་དུ་རྟོགས་བྱས་ནས། །རྣལ་འབྱོར་པ་ཡིས་བདག་ནི་འགོག་པར་བྱེད༑ ༑ཅེས་སོགས་ཀྱིས་ཉེས་པ་ཐམས་ཅད་བདག་འཛིན་ལས་བྱུང་བར་མཐོང་ཞིང་དེ་ལོག་ན་འཁོར་བ་ལྡོག་ལ། དེ་ལོག་པ་ཡང་བདེན་འཛིན་སྤངས་པ་ལ་རག་ལས་ཤིང༌། དེ་ཡང་བརྒྱ་པ་ལས། ཡུལ་ལ་བདག་མེད་མཐོང་ན་ནི། །སྲིད་པའི་ས་བོན་འགག་པར་འགྱུར། །ཞེས་གསུངས་པ་ལྟར་བདེན་འཛིན་གྱི་ཇི་ལྟར་བཟུང་བའི་བདག་མེད་པར་ངེས་པའི་སྒོ་ནས་བདག་འཛིན་སྤོང་ནུས་པར་རྟོགས་སོ། ། དེས་ན་རིགས་པའི་སྒོ་དུ་མ་ནས་བདག་གཉིས་མེད་པར་ངེས་པར་བྱའོ། །འདི་ལ་གཉིས། བདག་ངོ་བོ་ཉིད་ཀྱིས་གྲུབ་པ་དགག དེས་བདག་གི་ངོ་བོ་ཉིད་ཀྱིས་གྲུབ་པའང་ཁེགས་པར་བསྟན་པའོ། །དང་པོ་ལ་གཉིས། བདག་དང་ཕུང་པོ་རང་བཞིན་གཅིག་པ་དགག་པ་དང༌། བདག་དང་ཕུང་པོ་རང་བཞིན་ཐ་དད་པ་དགག་པའོ། །དང་པོ་ནི། གང་ཟག་གི་བདག་ཡོད་ན་ཡོད་ཚུལ་གཉིས་སུ་ངེས་པས།

གལ་ཏེ་ཕུང་པོ་དང་བདག་གཉིས་གཅིག་ཏུ་བདེན་པ་ཡིན་ན་བདག་ཆོས་ཅན། སྐྱེ་འཇིག་ཅན་དུ་འགྱུར་བར་ཐལ། དེའི་ཕྱིར། གཞན་ཡང་བདག་དུ་མར་ཐལ་བ་དང༌། ཕུང་པོ་གཅིག་ཏུ་ཐལ་བ་དང༌། ལེན་པ་པོ་དང་བླང་བྱ་གཅིག་ཏུ་ཐལ་བ་དང༌། ལས་མ་བྱས་པ་དང་ཕྲད་པ་སོགས་སྐྱོན་དུ་ཡང་འགྱུར་རོ། །གཉིས་པ་ནི། གལ་ཏེ་བདག་ཕུང་པོ་རྣམས་ལས་གཞན་དུ་བདེན་ན། གང་ཟག་ཆོས་ཅན། ཕུང་པོ་འདུས་བྱས་སུ་མཚོན་པའི་མཚན་ཉིད་སྐྱེ་འཇིག་གནས་གསུམ་དང་ལྡན་པ་མེད་པར་ཐལ། ཕུང་པོ་ལས་གཞན་དུ་བདེན་པའི་ཕྱིར་རོ། ། འདོད་ན། བྱེད་པ་པོའི་ཐ་སྙད་ཀྱང་མི་འཐད་པར་ཐལ་བ་དང༌། འཇིག་ལྟ་ལྷན་སྐྱེས་ཀྱི་དམིགས་པའི་གཞིར་མི་རུང་བར་ཐལ། འདུས་མ་བྱས་ཡིན་པའི་ཕྱིར། གཞན་ཡང་གཟུགས་སེམས་ལྟར་ཕུང་པོ་ལས་སོ་སོར་དམིགས་པར་ཐལ། ཕུང་པོ་དང་གཞན་དུ་བདེན་པའི་ཕྱིར། འདོད་ན། མངོན་སུམ་གྱིས་བསལ་ལོ། ། གཉིས་པ་ནི། བདག་གི་བ་ཕུང་པོ་རང་བཞིན་གྱིས་ཡོད་པར་ག་ལ་འགྱུར་ཏེ་མེད་པར་ཐལ། བདག་གང་ཟག་ཉིད་རང་བཞིན་གྱིས་ཡོད་པ་མ་ཡིན་པའི་ཕྱིར། དཔེར་ན་མོ་གཤམ་གྱི་བུ་མེད་ན་དེའི་ཡན་ལག་ཀྱང་མེད་དགོས་པ་བཞིན་ནོ། །གཉིས་པ་ལ་གཉིས། ཉེས་སྐྱོན་ལྡོག་པའི་རིམ་པ་དང༌། ཐར་པ་ཐོབ་པའི་ཚུལ་ལོ། །དང་པོ་ལ་གསུམ། འཇིག་ལྟ་ལྡོག་ཚུལ་དང༌།（༢༧བ）དཻ་ལ་རྩོད་པ་སྤོང་ཚུལ་དང༌། ལེན་པ་ཟད་པས་སྐྱེ་བ་ཟད་ཚུལ་ལོ། །དང་པོ་ནི། བདག་མེད་མངོན་སུམ་དུ་རྟོགས་པའི་རྣལ་འབྱོར་པ་ཆོས་ཅན། ངར་འཛིན་དང་ང་ཡིར་འཛིན་པ་སྤངས་ནས་མེད་པར་འགྱུར་ཏེ། བདག་དང་བདག་གི་བའི་མཚན་མ་ཞི་བ་མངོན་སུམ་དུ་རྟོགས་པའི་ཕྱིར། གཉིས་པ་ནི། བདག་འཛིན་སྤངས་པའི་རྣལ་འབྱོར་པ་ཡོད་པའི་ཕྱིར། བདག་རང་བཞིན་གྱིས་ཡོད་དོ་ཞེ་ན། ངར་འཛིན་དང་ང་ཡིར་འཛིན་པ་མེད་པའམ་སྤོང་བ་གང་ཡིན་པའི་རྣལ་འབྱོར་པ་དེ་ཡང་རང་བཞིན་གྱིས་ཡོད་པ་མ་ཡིན་ཏེ། གང་གིས་ངར་འཛིན་པ་དང་ང་ཡིར་འཛིན་པ་མེད་པའམ་རྣལ་འབྱོར་པ་རང་བཞིན་གྱིས་ཡོད་པར་མཐོང་བས་ནི་དེ་ཁོ་ན་ཉིད་མ་མཐོང་བ་ཡིན་པའི་ཕྱིར།

དེ་ཡང་མདོ་ལས། ནང་གི་བདག་ཉིད་སྟོང་པར་ལྟོས། །ཕྱི་རོལ་གྱུར་པའང་སྟོང་པར་ལྟོས། །གང་ཞིག་སྟོང་ཉིད་སྒོམ་བྱེད་པ། །དེ་ཡང་འགའ་ཞིག་ཡོད་མ་ཡིན། །ཞེས་གསུངས་པ་ལྟར་རོ། །གསུམ་པ་ནི། ནང་བདག་དང་ཕྱི་རོལ་བདག་གི་བ་ཉིད་དག་ལ་བདག་དང་བདག་གིའོ་སྙམ་པའི་འཇིག་ལྟ་ཟད་ན་ཉེ་བར་ལེན་པ་བཞི་འགག་པར་འགྱུར་ཏེ། ཉོན་མོངས་པ་ཐམས་ཅད་འཇིག་ལས་བྱུང་བའི་ཕྱིར། ཉེར་ལེན་དེ་ཟད་པས་ན་ལས་དབང་དང་སྲིད་པར་སྐྱེ་བ་ཟད་པར་འགྱུར་ཏེ། ཡང་སྲིད་ཀྱི་རྒྱུ་ལོག་པའི་ཕྱིར་རོ། །གཉིས་པ་ནི། ལས་དང་ཉོན་མོངས་པ་ཟད་པས་ཐར་པ་ཐོབ་པར་འགྱུར་ཏེ༑ ལེན་པ་ཟད་ན་སྲིད་པ་མི་འབྱུང་ཞིང༌། ལས་ཉོན་ཟད་པ་སྐྱེ་བ་དང་རྒ་ཤི་ལྡོག་པའི་ཕྱིར། འོ་ན་གང་ཟད་པས་ལས་ཉོན་ཟད་ཅེ་ན། སྟོང་ཉིད་རྟོགས་པའི་ཤེས་རབ་བསྒོམས་པས་ལས་ཉོན་ཟད་པར་འགྱུར་ཏེ། ལས་དང་ཉོན་མོངས་ཚུལ་མིན་ཡིད་བྱེད་ཀྱི་རྣམ་རྟོག་ལས་བྱུང༌། རྣམ་རྟོག་དེ་དག་དངོས་པོ་བདེན་འཛིན་གྱི་སྤྲོས་པ་ལས་བྱུང༌། བདེན་འཛིན་གྱི་སྤྲོས་པ་ནི་སྟོང་པ་ཉིད་ལ་གོམས་པའི་སྟོབས་ཀྱིས་འགག་པར་འགྱུར་བའི་ཕྱིར་རོ། །གཉིས་པ་ལ་གཉིས། ལུང་དང་འགལ་བ་སྤང་བ་དངོས། དེ་ཁོ་ནར་གང་དུ་ཡང་བརྗོད་མི་ནུས་པའི་རྒྱུ་མཚན་ནོ། །དང་པོ་ནི། བདག་དང་བདག་གི་བ་ཟད་པ་དེ་ཁོ་ན་ཉིད་ཡིན་ན། མདོ་ལས། བདག་ཉིད་བདག་གི་མགོན་ཡིན་གྱི། ། གཞན་ནི་སུ་ཞིག་མགོན་དུ་འགྱུར། །བདག་ཉིད་ལེགས་པར་དུལ་བས་ནི། ། མཁས་པས་མཐོ་རིས་ཐོབ་པར་འགྱུར། །ཞེས་དང༌། གནག་དང་དཀར་བའི་ལས་ནི་འཇིག་མི་འགྱུར། །བདག་གིས་བྱས་པ་མྱོང་བར་འགྱུར་བ་ཡིན། །ཞེས་གསུངས་པ་དང༌། འགལ་ལོ་ཞེ་ན། ཅི་སྟེ་བདག་ཡོད་ན། མདོ་སྡེ་ལས། འདི་ན་བདག་གམ་སེམས་ཅན་མེད། །ཆོས་འདི་དག་ནི་རྒྱུ་དང་བཅས། །ཞེས་དང༌། ཆོས་ཐམས་ཅད་ནི་བདག་མེད་པའོ་ཞེས་གསུངས་པ་དང་ཇི་ལྟར་མི་འགལ། དེ་ནི་རྒྱལ་བས་གསུངས་པའི་དགོངས་པ་བཙལ་བར་བྱ་དགོས་སོ། །དེ་ཡང་འདི་ལྟར་ཡིན་ཏེ། ཚེ་སྔ་ཕྱི་འདོར་ལེན་བྱེད་པ་ལ་དགོངས་ནས་བདག་གོ་ཞེས་ཀྱང་བཏགས་པར་གྱུར་ཅིང་བདག་ཡོད་པར་གསུངས་སོ།

།གང་གིས་ན། སངས་རྒྱས་རྣམས་ཀྱིས་སོ། །གང་དུ་མདོ་ཁ་ཅིག་ཏུའོ། །གང་གི་དོན་དུ་ན་ལས་འབྲས་ལ་སྐུར་བ་འདེབས་པ་ཤིན་ཏུ་དམན་པའི་གདུལ་བྱ་མི་དགེ་བ་ལས་ལྡོག་（༢༨ན）པའི་ཆེད་དུའོ། །རང་དབང་བའི་བདག་མེད་དོ་ཞེས་ཀྱང་བསྟན་པར་གྱུར་ཏེ་གང་གིས་གང་དུ་གསུངས་པ་ནི་སྔར་ལྟར་རོ། །གང་གི་དོན་དུ་ན་ལས་འབྲས་ལ་ཡིད་ཆེས་ཤིང་ཐར་པ་ལ་དངོས་སུ་འཇུག་མི་ནུས་པའི་གདུལ་བྱ་བར་མ་རྣམས་ཀྱི་འཇིག་ལྟ་ལྷོང་བར་བྱ་བའི་ཕྱིར་དང་མྱང་འདས་ལ་འདུན་པ་སྐྱེད་པའི་ཕྱིར་དུའོ། ། བདག་དང་བདག་མེད་འགའ་ཡང་རང་བཞིན་གྱིས་མེད་དོ་ཞེས་ཀྱང་བསྟན་ཏོ། ། གང་གི་དོན་དུ་ན་སྟོང་པ་ཉིད་ལ་ལྷག་པར་མོས་པའི་ས་བོན་རྒྱུད་ལ་སྨིན་པའི་གདུལ་བྱ་མཆོག་ཐར་འཛིན་གྱི་ལྟ་བ་ཀུན་ནས་ལྡོག་པའི་ཆེད་དུའོ། །དེ་ཡང་བརྒྱ་པ་ལས། བསོད་ནམས་མིན་པ་དང་པོར་ལྡོག །བར་དུ་བདག་ནི་ལྡོག་པ་དང༌། ། ཐ་མར་ལྟ་ཞིག་ཀུན་ལྡོག་པ། །གང་གི་ཤེས་དེ་མཁས་པ་ཡིན། །ཞེས་དང༌། བརྡ་སྤྲོད་པ་དག་ཇི་ལྟ་བུར། །ཞེས་སོགས་གསུངསས་པ་ལྟར་རོ། །ཡང་ན་གྲངས་ཅན་གྱིས་སྐད་ཅིག་གིས་སྐྱེ་འགག་བྱེད་པ་ལས་འབྲས་ཀྱི་རྟེན་དུ་མི་རུང་ངོ་སྙམ་ནས་བདག་རྟག་གོ་ཞེས་ཀྱང་བཏགས་འགྱུར་ཞིང༌། རྒྱང་འཕེན་གྱི་ཚེ་སྔ་ཕྱི་མེད་པས་བདག་མེད་དོ་ཞེས་ཀྱང་བསྟན་ཏོ། །སངས་རྒྱས་རྣམས་ཀྱིས་ནི་བདག་དང་བདག་མེད་རང་བཞིན་གྱིས་གྲུབ་པ་མེད་དོ་ཞེས་ཀྱང་བསྟན་ཏོ། །དོན་ནི། དང་པོ་ལྟར༑ ཤེས་བྱ་ཆོས་ཅན། བདག་གཉིས་བཀག་པ་དང༌། སྟོན་པས་བདག་ཡོད་པར་གསུངས་པར་མི་འགལ་བར་ཐལ། བདག་ཡོད་པར་གསུངས་པ་ནི་གདུལ་བྱའི་དབང་གིས་དགོངས་པ་ཅན་དུ་གསུངས་པའི་ཕྱིར་རོ། །ཕྱི་མ་ལྟར་ན། བཅོམ་ལྡན་འདས་ཆོས་ཅན། ཁྱོད་ཀྱིས་བསྟན་པ་ཁོ་ན་ལ་བརྟེན་ནས་ཐར་པ་འཐོབ་པ་ཡིན་ཏེ། བདག་རྟག་པ་དང་གཏན་མེད་པའི་མཐའ་བཀག་ནས་བདག་ཡོད་མེད་ཀྱི་སྤྲོས་པའི་མཐའ་དང་བྲལ་བར་བསྟན་པའི་སྐྱེས་བུ་མཐར་ཐུག་ཡིན་པའི་ཕྱིར་རོ༑ ༑གཉིས་པ་ནི།

བདག་དང་བདག་མེད་གཉིས་ཀ་མེད་པར་བསྟན་ན། འོ་ན་ཅི་ཞིག་བསྟན་ཞེ་ན། དོན་དམ་པར་ཅི་ཡང་བསྟན་དུ་མེད་པར་ཐལ། དོན་དམ་པར་བརྗོད་པར་བྱ་བ་ལྡོག་པ་ཡིན་པའི་ཕྱིར། རྟགས་གྲུབ་སྟེ། དོན་དམ་པར་སེམས་ཀྱི་སྤྱོད་ཡུལ་དམིགས་པ་ཀུན་ལྡོག་པས་སོ། །དེ་ཡང་རྟགས་གྲུབ་སྟེ། དོན་དམ་པར་མ་སྐྱེས་པ་དང་མ་འགགས་པའི་ཆོས་ཉིད་མྱ་ངན་འདས་པ་དང་མཚུངས་པའི་ཕྱིར་རོ། །གསུམ་པ་ནི། དེ་ལྟར་ན་དོན་དམ་པར་གང་དུའང་བསྟན་དུ་མེད་ཀྱང་གདུལ་བྱ་ཟབ་མོའི་དོན་ལ་རིམ་གྱིས་གཞུག་པར་བྱ་བའི་ཕྱིར། ཐ་སྙད་དུ་གདུལ་བྱའི་བློ་དང་འཚམ་པར་བསྟན་དགོས་སོ། །དེ་ཡང་གང་ཞེ་ན། བརྒྱ་པ་ལས༑ ༑གང་ཞིག་གང་གང་ལ་དགའ་བ། །དེ་ཡི་དེ་དེ་སྔར་བཤད་བྱ། །ཉམས་པར་གྱུར་པ་དམ་ཆོས་ཀྱི། །སྣོད་ནི་ཅིས་ཀྱང་མ་ཡིན་ནོ། །ཞེས་པ་ལྟར་རང་གང་ལ་དགའ་བ་སྔོན་དུ་མ་བསྟན་ན། ཟབ་མོའི་སྣོད་ལས་ཉམས་པར་འགྱུར་ཞིང༌། ཇི་ལྟར་ཀླ་ཀློ་སྐད་གཞན་གྱིས། །བཟུང་བར་མི་ནུས་དེ་བཞིན་དུ། །འཇིག་རྟེན་པ་ཡི་མ་རྟོགས་པར། །འཇིག་རྟེན་བཟུང་བར་ནུས་མ་ཡིན། །ཞེས་པ་ལྟར། རང་ལ་གྲགས་པ་སྔོན་དུ་བསྟན་པས་རྗེས་སུ་འཛིན་པའི་ཐབས་སུ་འགྱུར་རོ། །དེས་ན་འདི་ནི་འཇིག་རྟེན་མཁྱེན་པའོ་ཞེས་ཚད་མའི་སྐྱེས་བུར་ཡིད་ཆེས་པའི་ཕྱིར་དུ་སྟོན་པ་སངས་རྒྱས་ཀྱིས་མ་རིག་པས་བསྒྲིབས་（༢༨བ）པས་གདུལ་བྱའི་ངོར་སྣོད་བཅུད་ཐམས་ཅད་ཡང་དག་པ་བདེན་པའོ། །ཞེས་དང༌། དེ་ནས་གདུལ་བྱས་མི་རྟག་པར་རྟོགས་པའི་ཆེད་དུ་སྐད་ཅིག་རེ་རེ་ལ་ཡང་འགྱུར་བས་ཡང་དག་པ་མིན་ནོ་ཞེས་དང༌། དེས་ནས་བྱིས་པ་ལ་ལྟོས་ནས་ཡང་དག་པའོ་ཞེས་དང༌། འཕགས་པ་ལ་ལྟོས་ནས་ཡང་དག་པ་མ་ཡིན་པ་ཉིད་དོ། །ཞེས་དང༌། ཡང་དག་མིན་པ་གཞན་དུ་འགྱུར་བ་རང་བཞིན་གྱིས་གྲུབ་པ་ཡང་མིན་ལ་ཡང་དག་པ་གཞན་དུ་འགྱུར་བ་མ་ཡིན་པ་ཡང་རང་བཞིན་གྱིས་གྲུབ་པ་མིན་ཞེས་པ་དེ་ནི་སངས་རྒྱས་ཀྱིས་ལམ་གོལ་པ་ནས་ལྡོག་ནས་ལམ་བཟང་པོ་ལ་དགོད་ཅིང་རིམ་གྱིས་སམ།

བློ་དང་འཚམ་པས་སྟོན་པས་ན་རྗེས་སུ་བསྟན་པའོ། །བརྒྱ་པ་ལས། ཡོད་དང་མེད་དང་ཡོད་མེད་དང༌། །གཉིས་ཀ་མིན་ཞེས་ཀྱང་བསྟན་ཏེ། །ནད་ཀྱི་དབང་གིས་ཐམས་ཅད་ནི། །སྨན་ཞེས་བྱ་བར་འགྱུར་མིན་ནམ། །ཞེས་གསུངས་པ་ལྟར་རོ༑ ༑དོན་ནི། བཅོམ་ལྡན་འདས་ཆོས་ཅན། དོན་དམ་པར་བརྗོད་དུ་མེད་ཀྱང་ཐ་སྙད་དུ་ཆོས་བསྟན་པ་ལ་དགོས་པ་ཡོད་དེ། གདུལ་བྱ་སྟོང་ཉིད་ཟབ་མོ་ལ་རིམ་གྱིས་གཞུག་པའི་ཆེད་དུ་བསྟན་པ་ཡིན་པའི་ཕྱིར་རོ། །བཞི་པ་ལ་གཉིས། འཕགས་པ་རྣམས་ཀྱི་དེ་ཁོ་ན་ཉིད་ཀྱི་མཚན་ཉིད་དང༌༑ ༑འཇིག་རྟེན་པའི་དེ་ཁོ་ན་ཉིད་ཀྱི་མཚན་ཉིད་དོ། །དང་པོ་ནི། འོ་ན་དེ་ཁོ་ན་ཉིད་ཀྱི་མཚན་ཉིད་གང་ཞེ་ན། ཁྱད་པར་ལྔ་པོ་དེ་ནི་དེ་ཁོ་ན་ཉིད་ཀྱི་མཚན་ཉིད་དོ༑ ༑ལྔ་པོ་གང་ཞེ་ན། གཞན་གྱིས་ངག་ལས་དངོས་སུ་ཤེས་བྱ་མིན་པ་དང༌། རང་བཞིན་གྱིས་ཞི་བ་དང་ངག་གིས་སྤྲོས་པ་རྣམས་ཀྱིས་དངོས་སུ་མ་སྤྲོས་པ་དང་རྣམ་རྟོག་གི་རྒྱུ་བས་དངོས་སུ་རྟོགས་པ་མེད་པ་དང་སྟོང་པ་ཉིད་དུ་དོན་ཐ་དད་མིན་པ་དུ་མ་རོ་གཅིག་ཏུ་གྱུར་པའོ། །གཉིས་པ་ནི། རྒྱུ་གང་ལ་བརྟེན་ཏེ་བྱུང་བའི་འབྲས་བུ་གང་ཡིན་པ་དེ་ནི་ཆོས་ཅན། རྒྱུ་དེ་ཉིད་དང་གཅིག་ཏུ་བདེན་པ་མ་ཡིན་པར་ཐལ། གཅིག་ཏུ་བདེན་ན་བསྐྱེད་བྱ་དང་སྐྱེད་བྱེད་གཅིག་ཏུ་འགྱུར་བའི་ཕྱིར། རྒྱུ་དེ་ལས་གཞན་དུ་བདེན་པའང་མིན་པར་ཐལ། གཞན་དུ་བདེན་ན་རྒྱུ་ལ་ལྟོས་མེད་དུ་འགྱུར་བའི་ཕྱིར། ས་བོན་ཆོས་ཅན། ཁྱོད་རྒྱུན་ཆད་པ་དང་རྟག་པའི་སྐྱོན་ཡོད་པ་མ་ཡིན་པར་ཐལ། རང་རྒྱུ་དང་གཅིག་དང་ཐ་དད་གང་དུའང་མི་བདེན་པ་དེའི་ཕྱིར་རོ། །ལྔ་པ་ནི། དོན་གཅིག་དང་ཐ་དད་དང་ཆད་པ་དང་རྟག་པ་དང་བྲལ་བའི་དེ་ཁོ་ན་ཉིད་ཆོས་ཅན། ཁྱོད་འབད་པ་ཆེན་པོས་སྒོམ་དགོས་པ་ཡིན་ཏེ། འཇིག་རྟེན་གྱི་མགོན་པོ་སངས་རྒྱས་རྣམས་ཀྱི་བསྟན་པ་ཁྱོད་རྟོགས་པའི་ཡེ་ཤེས་དེ་རྒ་ཤིའི་རྒུད་པ་སེལ་བའི་བདུད་རྩིར་གྱུར་པ་ཡིན་པའི་ཕྱིར། དེས་ན་ཉན་ཐོས་རྣམས་ཀྱི་དེ་ཁོ་ན་ཉིད་ལ་ཐོས་བསམ་སྒོམ་གསུམ་གྱི་རིམ་གྱིས་ཞུགས་པ་ན་ངེས་པ་ཁོ་ནར་མྱང་འདས་འཐོབ་བོ།

།ཅི་སྟེ་དགེ་བའི་རྩ་བ་མ་སྨིན་པས་ཚེ་འདིར་མ་ཐོབ་ཀྱང་སྐྱེ་བ་གཞན་དུ་དེ་ཁོ་ན་ཉིད་སྔོན་གྱི་རྒྱུའི་སྟོབས་ལས་ངེས་པ་ཁོ་ནར་འཐོབ་པར་འགྱུར་ཏེ། བརྒྱ་པ་ལས། དེ་ཉིད་ཤེས་པས་གལ་ཏེ་འདིར། །མྱ་ངན་འདས་པ་མ་ཐོབ་ཀྱང༌། །སྐྱེ་བ་ཕྱི་མར་འབད་མེད་པར། །ངེས་པར་འཐོབ་འགྱུར་ལས་བཞིན་ནོ། །ཞེས་གསུངས་སོ། །སྐྱེ་བ་གཞན་དུ་དེ་ཁོ་ན་ཉིད་སྟོན་པའི་བཤེས་གཉེན་དང་ཕྲད་ན་ཐོབ་ཏུ་ཆུག་（༢༩ན）ཀྱང༌། མ་ཕྲད་ན་མྱང་འདས་ཇི་ལྟར་ཐོབ་ཅེ་ན། དེ་ཆོས་ཅན། ཚེ་འདིར་མྱང་འདས་མི་འཐོབ་ཀྱང་འབད་པ་ཆེན་པོར་སྒོམ་པར་རིགས་ཏེ། ཁྱཽད་བསྒོམས་པ་ལ་བརྟེན་ནས་རྫོགས་སངས་རྒྱས་རྣམས་འཇིག་རྟེན་དུ་མ་བྱུང་ཞིང་ཉན་ཐོས་རྣམས་ནི་ཟད་པར་གྱུར་ཀྱང་རང་སངས་རྒྱས་ཀྱི་ཡེ་ཤེས་ནི་དགེ་བའི་བཤེས་གཉེན་ལ་བརྟེན་པ་མེད་པར་ལུས་སེམས་དབེན་པ་ཙམ་ལས་རབ་ཏུ་སྐྱེ་བའི་ཕྱིར་རོ། །ཐེག་པ་ཆེན་པོ་བས་ལམ་འདིས་གཞན་གྱིས་མིག་བྱས་ནས་ཐར་པའི་གྲོང་ཁྱེར་དུ་འཁྲིད་པ་དང་འདིས་ཟིན་པ་ནི་ཕ་རོལ་ཏུ་ཕྱིན་པའི་མིང་འཐོབ་སྟེ། ཡོན་ཏན་རིན་པོ་ཆེ་སྡུད་པ་ལས། ། དམུས་ལོང་དམིགས་བུ་མེད་པ་སྐྱེ་བ་ཁྲག་ཁྲིག་རྣམས། །ལམ་ཡང་མི་ཤེས་གྲོང་ཁྱེར་འཇུག་པར་ག་ལ་འགྱུར། །དེ་བཞིན་ཤེས་རབ་མེད་ན་ཕ་རོལ་ཕྱིན་ལྔ་ཡིས།། དམིགས་བུ་མེད་པས་བྱང་ཆུབ་རེག་པར་ནུས་མ་ཡིན། །གང་ཚེ་ཤེས་རབ་ཀྱིས་ནི་ཡོངས་སུ་ཟིན་གྱུར་པ། །དེ་ཚེ་མིག་རྙེད་གྱུར་ཅིང་འདི་ཡི་མིང་འཐོབ་བོ། །ཞེས་སོ༑ ༑གནས་འདི་ཤིན་ཏུ་གལ་ཆེ་བས་འདི་ལྟར་ཡིན་ནམ་མ་ཡིན་སྙམ་དུ་ཐེ་ཚོམ་ཟ་བས་ཀྱང་རང་རྒྱུད་ཀྱི་སྒྲིབ་པ་དཔག་ཏུ་མེད་པ་འཛད་པར་འགྱུར་ཏེ། བརྒྱ་པ་ལས༑ ༑བསོད་ནམས་ཆུང་ངུས་ཆོས་འདི་ལ། །ཐེ་ཚོམ་ཟ་བ་ཡོད་མི་འགྱུར། །ཐེ་ཚོམ་ཟོས་པ་ཙམ་གྱིས་ནི། །སྲིད་པ་ཧྲུལ་པོར་བྱས་པར་འགྱུར། །ཞེས་སོ། །ཕན་ཡོན་དེ་ལྟ་བུ་མཐོང་བའི་སྐྱེས་བུ་དམ་པ་རྣམས་ཀྱིས་སྲོག་ཀྱང་བཏང་ནས་རྒྱལ་སྲས་རྟག་ཏུ་ངུས་ཤེས་རབ་ཀྱི་ཕ་རོལ་ཏུ་ཕྱིན་པ་བཙལ་བ་དེ་བཞིན་དུ་བཙལ་ནས་ནང་གི་ཟབ་མོའི་དོན་སེམས་པ་ལ་རྟག་ཏུ་འབད་པ་དུ་མའི་སྒོ་ནས་འགྲུས་པར་བྱ་སྟེ༑

བརྒྱ་པ་ལས། ཡང་དག་མཐོང་ན་གནས་མཆོག་ལ། །ཅུང་ཟད་མཐོང་ན་བཟང་འགྲོ་སྟེ། །དེ་ཕྱིར་ནང་བདག་བསམ་པ་ལ། །མཁས་པ་རྟག་ཏུ་བློ་གྲོས་བསྐྱེད༑ ༑ཅེས་གསུངས་པ་བཞིན་ནོ། །གཉིས་པ་ནི། སྔར་དྲངས་པའི་ལུང་དང་གཞན་ཡང་མདོ་སྡེ་ཟབ་མོ་དུ་མ་ནས་བསྟན་ཏོ། །གསུམ་པ་ནི། རབ་ཏུ་བྱེད་པ་ཐམས་ཅད་ཟབ་མོའི་དོན་གཏན་ལ་ཕབ་པ་རྣམས་ཉམས་ལེན་གྱི་རིམ་པར་དྲིལ་བ་ནི། རབ་ཏུ་བྱེད་པ་འདིས་བསྟན་པ་བཞིན་ཡིན་པས་ལྟ་བ་གཏན་ལ་ཕབ་པ་ཐམས་ཅད་ཀྱང་བདག་དང་ཆོས་རང་བཞིན་མེད་པ་སྟོན་པའི་ནང་དུ་འདུ་བར་ཤེས་པར་བྱའོ། །ཤེས་ནས་ཀྱང་བཤེས་གཉེན་བསྟེན་པ་དང༌། དལ་འབྱོར་རྙེད་པར་དཀའ་བ་དང་འཆི་བ་མི་རྟག་པ་དང༌། འཁོར་བའི་ཉེས་དམིགས་དང་ལས་རྒྱུ་འབྲས་སེམས་པ་ལ་ངེས་པ་ཆེར་སྐྱེད་པར་བྱའོ༑ ༑དེ་ནས་ཚུལ་ཁྲིམས་རྣམ་དག་གིས་གཞི་བཟུང་ནས་མང་དུ་ཐོས་པའི་དོན་བྱང་སེམས་ཀྱི་སྤྱོད་པ་སྤྱི་དང་ཁྱད་པར་དུ་ཟབ་མོའི་དོན་ལ་དབེན་པའི་གནས་སུ་འདྲིས་ཤིང་ངེས་པར་བྱ་བ་ནི་སྐྱེས་བུ་དམ་པ་རྣམས་ཀྱི་ལས་སུ་བྱ་བ་ཡིན་ནོ། ། བདག་དང་ཆོས་བརྟག་པ་ཞེས་བྱ་བ་ཚིགས་བཅད་བཅུ་གཉིས་རབ་ཏུ་བྱེད་པ་བཅོ་བརྒྱད་པའི་དོན་བསྡུས་པའོ།། །།རབ་བྱེད་བཅུ་དགུ་པ། དུས་བརྟག་པ།

བཞི་པ་དུས་རང་བཞིན་གྱིས་སྟོང་པར་བསྟན་པ་ལ་གཉིས། དུས་ངོ་བོ་ཉིད་ཀྱིས་གྲུབ་པ་དགག དེའི་སྒྲུབ་བྱེད་དགག་པའོ། །དང་པོ་ལ་གསུམ། རབ་བྱེད་ཀྱི་གཞུང་བཤད་པ། ངེས་དོན་གྱི་（༢༩བ）ལུང་དང་སྦྱར་བ། དོན་བསྡུས་ཏེ་མཚན་བསྟན་པའོ། །དང་པོ་ལ་གཉིས། དུས་གསུམ་རང་བཞིན་གྱིས་ཡོད་པ་སྤྱིར་དགག རང་གཞན་གྱི་སྡེ་པའི་འདོད་པ་སོ་སོར་དགག་པའོ། །དང་པོ་ལ་གསུམ༑ འདས་པ་ལ་ལྟོས་མ་ལྟོས་ཀྱི་དུས་གཉིས་རང་བཞིན་གྱིས་གྲུབ་པ་དགག རིགས་པ་དེ་དུས་གཞན་གཉིས་ལ་སྦྱར་བ། ཆོས་གསུམ་མཚན་གཞན་ལའང་སྦྱར་བའོ༑ ༑དང་པོ་ལ་གཉིས། འདས་པ་ལ་ལྟོས་པའི་དུས་རང་བཞིན་གྱིས་གྲུབ་པ་དགག མ་ལྟོས་པའི་དུས་རང་བཞིན་གྱིས་གྲུབ་པར་དགག་པའོ། །དང་པོ་ནི། གལ་ཏེ་ད་ལྟར་བྱུང་བ་དང་མ་འོངས་པ་གཉིས་འདས་པའི་དུས་ལ་ལྟོས་པ་ཡིན་ན། ད་ལྟར་བྱུང་བ་དང་མ་འོངས་པ་གཉིས་ཆོས་ཅན། འདས་པའི་དུས་ན་ཡོད་པར་ཐལ༑ དེ་ལ་ངོ་བོ་ཉིད་ཀྱིས་ལྟོས་པའི་ཕྱིར། གལ་ཏེ་ད་ལྟར་བྱུང་བ་དང་མ་འོངས་པ་གཉིས་འདས་པའི་དུས་དེ་ན་མེད་པར་གྱུར་ན་ད་ལྟར་བྱུང་བ་དང་མ་འོངས་པ་གཉིས་ཆོས་ཅན། ཇི་ལྟར་ན་འདས་པའི་དུས་དེ་ལ་ལྟོས་པར་འགྱུར་ཏེ་མི་འགྱུར་བར་ཐལ། དེའི་དུས་ན་མེད་པའི་ཕྱིར་རོ། །གཉིས་པ་ནི། དེ་གཉིས་ཆོས་ཅན། རང་བཞིན་གྱིས་གྲུབ་པ་ཡོད་པ་མ་ཡིན་པར་ཐལ། འདས་པ་ལ་ནི་མི་ལྟོས་པའི་ཕྱིར༑ ད་ལྟར་བྱུང་བ་དང་མ་འོངས་པའི་དུས་ཀྱང་ཆོས་ཅན། རང་བཞིན་གྱིས་ཡོད་པ་ཡིན་པར་ཐལ། འདས་པ་ལ་ལྟོས་མ་ལྟོས་གང་དུ་ཡང་རང་བཞིན་གྱིས་མེད་པ་དེའི་ཕྱིར་རོ། །གཉིས་པ་ནི། རིགས་པའི་རིམ་པའི་ཚུལ་ནི་འདི་ཉིད་ཀྱིས་དུས་ལྷག་མ་ད་ལྟ་བ་དང་མ་འོངས་པ་གཉིས་པོ་སུན་འབྱིན་པ་སྣོར་བའང་ཤེས་པར་བྱའོ། །ཇི་ལྟར་ན། འདས་པ་དང་ནི་མ་འོངས་པ། །གལ་ཏེ་ད་ལྟར་བྱུང་ལྟོས་ན། །ཞེས་སོགས་དང༌། འདས་དང་ད་ལྟར་བྱུང་བ་ནི། གལ་ཏེ་མ་འོངས་ལྟོས་གྱུར་ན། ། ཞེས་སོགས་སྦྱར་རོ། །གསུམ་པ་ནི། མཆོག་དང་ཐ་མ་དང་འབྲིང་གསུམ་དང་སོགས་པས་དགེ་མི་དགེ་ལུང་མ་བསྟན་གསུམ་དང་སྐྱེ་འཇིག་གནས་གསུམ་དང་ཁམས་གསུམ་ལ་སོགས་པ་གསུམ་ཚན་ཐམས་ཅད་དང་གཅིག་དང་སོགས་པས་གཉིས་དང་མང་པོའང་རང་བཞིན་གྱིས་མ་གྲུབ་པར་ཐལ།

ལྟོས་མ་ལྟོས་གང་དུའང་རང་བཞིན་གྱིས་གྲུབ་པ་ལ་རིགས་པས་གནོད་པར་ཤེས་པར་བྱ་བ་ཡིན་པའི་ཕྱིར། དེ་རྣམས་གཉིས་གཉིས་རེ་རེ་ལ་ལྟོས་སམ་མ་ལྟོས་ཞེས་དཔྱད་ནས་དགག་གོ །གཉིས་པ་ལ་གཉིས། གཞན་སྡེས་འདོད་པའི་དུས་དགག རང་སྡེ་དངོས་པོར་སྨྲ་བས་འདོད་པའི་དུས་དགག་པའོ། །དང་པོ་ནི། དུས་རང་བཞིན་གྱིས་ཡོད་དེ༑ སྐད་ཅིག་དང་ཐང་ཅིག་དང་ཡུད་ཙམ་དང་ཉིན་མཚན་ལ་སོགས་པའི་ཚད་དོན་གཞན་དང་ལྡན་པའི་ཕྱིར་རོ་ཞེ་ན། དུས་ནི་ཆོས་ཅན། རང་ལས་དོན་གཞན་གྱི་ཚད་དང་ལྡན་པའི་སྒོ་ནས་འཛིན་པར་མི་བྱེད་པར་ཐལ། རྟག་པར་མི་གནས་པ་ཡིན་པའི་ཕྱིར་རོ། །གང་ཞིག་སྐད་ཅིག་སོགས་ཚད་དང་ལྡན་པའི་སྒོ་ནས་བཟུང་བར་བྱ་བའི་དུས་ནི་རྟག་ཏུ་གནས་པ་ཡོད་པ་མ་ཡིན་པར་ཐལ། སྐད་ཅིག་སོགས་ལས་དོན་གཞན་དུ་ཡོད་ན་ནི་དམིགས་སུ་རུང་བ་ལས་མ་དམིགས་པའི་ཕྱིར་རོ། །དེས་ན་དེ་ལྟ་བུའི་དུས་ནི་སྐད་ཅིག་སོགས་ཚད་ཀྱི་ཇི་ལྟར་གདགས་ནུས་ཏེ་མི་ནུས་པར་ཐལ། དེ་འདྲའི་（༣༠ན）དུས་མི་གནས་ཤིང་མ་བཟུང་བའི་ཕྱིར་རོ༑ ༑ གཉིས་པ་ནི། གལ་ཏེ་དངོས་མེད་དུས་ནི་ག་ལ་ཡོད་དེ་མེད་པས་དུས་ནི་གཟུགས་སོགས་དངོས་པོ་ལ་བརྟེན་ནས་འཇོག་ན་དངོས་པོའི་རང་བཞིན་དུ་གྱུར་མེས་པོའི་ཤུལ་བཞག་ལས། གུང་རུ་རྒྱལ་མཚན་བཟང་པོའི་གསུང་ཆོས་སྐོར། དབུ་མ་རྩ་བ་ཤེས་རབ་ཀྱི་དོན་བསྡུས་བཞུགས་སོ། ། -PAGE 482--PAGE 483--PAGE 480-