༄༅། །རྒྱལ་མཚན་བཟང་པོས་མཛད་པའི་བྱམས་པའི་དགོངས་རྒྱན་བཞུགས་སོ། །

དངོས་བརྒྱད་དོན་བདུན་ཅུ་སྤྱིར་བཤད་པ་དང་རྣམ་མཁྱེན་མཚོན་བྱེད་ཀྱི་ཆོས་བཅུ་བྱེ་བྲག་ཏུ་བཤད་པ། ཀ༡ ཀླད་ཀྱི་དོན་བཤད་པ། ན་མོ་གུ་རུ་དྷརྨ་སྭ་མི་རཏྣ་ནི་རྨ་ཎ་ཀཱ་ཡཿསརྦ་ཛྙཱ་ན། བྱམས་པའི་དགོངས་རྒྱན་མན་ངག་གི་སྙེ་མ་ཞེས་བྱ་བ། ཀུན་མཁྱེན་རྒྱལ་བ་ཉིན་མོར་བྱེད་པའི་ གསུང༌༑ ༑ཐུབ་བསྟན་ཁོ་ན་ཐར་འདོད་འཇུག་ངོགས་སུ། །བརྩེ་བའི་ཐུགས་ཀྱིས་ཇི་བཞིན་འདོམས་མཛད་པ། །ཡོངས་འཛིན་དམ་པ་རྣམས་ལ་ཕྱག་འཚལ་ལོ། ། སྣ་ཚོགས་སྒྲུབ་བྱེད་རལ་པའི་ཁུར་ཅན་མེ་ཏོག་ལྟོ། །འཕྲོག་བྱེད་མཁའ་འགྲོའི་དབང་ཕྱུག་མཆེ་བ་གཅིག་ལྡན་སོགས། །སྲིད་བདེའི་དྲེགས་པས་མྱོས་པའི་གཙུག་གི་རྒྱན་གྱུར་པ། །རྐང་གཉིས་གཙོ་བོ་ཐུབ་དབང་ལྷ་ཡི་ལྷ་ལ་འདུད། །རླབས་ ཆེན་བསོད་ནམས་བྱེ་བས་བསྐྲུན་པ་ཡི། །མཚན་དཔེས་རབ་འབར་མི་ཕམ་ཆོས་ཀྱི་རྗེ། །ངག་གི་དབང་པོ་རྒྱལ་བ་ཀུན་གྱི་ཡབ། །རྗེ་བཙུན་མཁྱེན་པའི་གཏེར་ཆེན་བདག་ལ་སྩོལ། །རྣམ་དག་མཁའ་ལ་ཡིད་འཕྲོག་འཇའ་ཚོན་བཞིན། །ཐོགས་མེད་སྐུ་མཆེད་ཐུབ་བསྟན་ནམ་མཁའི་རྒྱན། །སྐལ་བཟང་འགྲོ་ལ་ཟབ་ལམ་མཚོན་པའི་མིག །རྣམ་གྲོལ་རྣམ་གཉིས་མཁའ་ལ་ཉི་ཟླ་བཞིན། །སྨྲ་བའི་ཁྱུ་མཆོག་སེང་བཟང་ཞེས་གྲགས་དང༌། །ཞིང་འདིར་ཐུགས་རྗེའི་སྤྲུལ་པས་བྱོན་པ་ཡི༑ ༑སྐད་གཉིས་སྨྲ་བ་བློ་ལྡན་ཤེས་རབ་སོགས། །སྙིང་ནས་འདུད་དོ་བརྩེ་བའི་ལྕགས་ཀྱུས་ཟུངས།། །།དེ་ལ་ཚེ་འདིའི་བདེ་བ་ཙམ་གྱིས་ཆོག་པར་མི་འཛིན་པར་ཐར་པ་ཁོ་ན་དོན་དུ་གཉེར་བའི་སྐྱེས་བུ་དམ་པ་རྣམས་ཀྱིས་ལས་སུ་བྱ་བ་ནི། སེམས་ཅན་ཐམས་ཅད་ལ་སྨན་པའི་ཐབས་བླ་ན་མེད་པ། སྐྱེ་དགུ་ཐམས་ཅད་ཀྱི་ཉེར་འཚོའི་གཞི་ཆེན་པོ། སངས་རྒྱས་བཅོམ་ལྡན་འདས་ཀྱི་བསྟན་པ་ཁོ་ན་ལ་འཇུག་པར་རིགས་ཏེ། སྤེལ་མར་བསྟོད་པ་ལས། གཏིང་མཐའ་མེད་པའི་འཁོར་བ་ནི། །རྒྱ་མཚོའི་ནང་ན་རྣམ་པར་གནས། །འདོད་ཆགས་ལ་སོགས་མི་བཟད་པའི། །ཆུ་སྲིན་གྱིས་ནི་ལུས་ཟོས་པས། །དེ་རིང་གང་ལ་སྐྱབས་སུ་མཆི།

།གང་ལ་ཉེས་པ་ཐམས་ཅད་ཀུན། །གཏན་ནས་ཡོང་ཡེ་མི་མངའ་（༢ན）ཞིང༌། །གང་ཞིག་ལ་ནི་ཡོན་ཏན་ཀུན། །རྣམ་པ་ཀུན་ཏུ་གནས་གྱུར་པ། །གལ་ཏེ་སེམས་ཞིག་ཡོད་ན་ནི།། དེ་ཉིད་ལ་ནི་སྐྱབས་འགྲོ་ཞིང༌། །དེ་བསྟོད་དེ་ནི་བཀུར་བ་དང༌། །དེ་ཡི་བསྟན་ལ་གནས་པའི་རིགས། །ཞེས་གསུངས་པའི་ཕྱིར་རོ། །དེ་ལ་སངས་རྒྱས་ཀྱི་བསྟན་པ་ནི༑ འོད་ལྡན་ལས། བསླབ་པ་གསུམ་ནི་རབ་སྟོན་ཅིང༌། །ཕྱག་རྒྱ་གསུམ་དང་ཡང་དག་ལྡན། །ཐོག་མ་བར་དང་མཐར་དགེ་བ། །སངས་རྒྱས་གསུང་དུ་མཁས་པས་རྟོགས། །ཞེས་གསུངས་པ་ལྟར། བསྒྲུབ་བྱ་བསླབ་པ་གསུམ། ལྟ་བ་བཀའ་རྟགས་ཀྱི་ཕྱག་རྒྱ་བཞི། ངོ་བོ་ཐོག་མཐའ་བར་གསུམ་དུ་དགེ་བའོ། །ལུང་དེས་གསུམ་ལས་མ་བསྟན་པ་ནི། ཕྱི་རོལ་པ་རྣམས་ཀྱིས་ཀྱང་ཟག་བཅས་འགའ་ཞིག་སྤང་བྱར་འདོད་པས་སོ། །དེ་ཡང་ལུང་གི་བསྟན་པ་དང༌། རྟོགས་པའི་བསྟན་པ་གཉིས་སུ་གནས་ཏེ། མཛོད་ལས། སྟོན་པའི་དམ་ཆོས་རྣམ་གཉིས་ཏེ། །ལུང་དང་རྟོགས་པའི་བདག་ཉིད་དོ། །དེར་འཛིན་བྱེད་པ་སྨྲ་བྱེད་པ། །སྒྲུབ་པར་བྱེད་པ་ཁོ་ན་ཡིན། །ཞེས་གསུངས་པ་ལྟར་རོ། །ལུང་གི་བསྟན་པ་ནི། ལེགས་པར་གསུངས་པའི་བཀའ་དང༌། བསྟན་བཅོས་གཉིས་ཏེ། ལྷའི་བུས་ཞུས་པའི་མདོ་ལས༑ ཆོས་རྣམས་ཐམས་ཅད་བཀའ་དང་བསྟན་བཅོས་གཉིས་སུ་འདུས། ། ལེགས་པར་གསུངས་དང་དེ་ཡི་དགོངས་འགྲེལ་ཏེ། །དེ་ཡི་དབང་གིས་ཤཱཀྱའི་བསྟན་པ་འདི། །འཇིག་རྟེན་ཁམས་འདིར་ཡུན་རིང་གནས་པར་འགྱུར་ཞེས་ གསུངས་པ་ལྟར་རོ། །ལེགས་པར་གསུངས་པའི་བཀའ་ནི། དངོས་ཀྱི་བདག་རྐྱེན་སངས་རྒྱས་ལས་བྱུང་བའི་གསུང་ཁྱད་པར་བཞི་ལྡན་ནོ། །དེ་ཡང་བརྗོད་བྱ་བསླབ་པ་རིན་པོ་ཆེ་གསུམ་སྟོན་པ། རྗོད་བྱེད་ངག་ཚིག་དྲི་མ་མེད་པ། བྱེད་ལས་ཁམས་གསུམ་གྱི་ཉོན་མོངས་སྤོང་བར་བྱེད་པ་དང༌། འབྲས་བུ་མྱང་འདས་གསུམ་སྟོན་པར་བྱེད་པ་དང་སྤོབས་པ་བཞི་ལྡན་གྱི་ངག་སྟེ། རྒྱུད་བླ་མ་ལས། གང་ཞིག་དོན་ལྡན་ཆོས་དང་ཉེར་འབྲེལ་ཞིང༌། ཁམས་གསུམ་ཉོན་མོངས་ཀུན་ནས་སྤོང་（༢བ）བྱེད་གསུང༌།

།ཞི་བའི་ཕན་ཡོན་སྟོན་པར་བྱེད་པ་གང༌། །དེ་ནི་དྲང་སྲོང་གསུང་ཡིན་ལྡོག་པ་གཞན་ཞེས་གསུངས་པ་ལྟར་རོ། ། བཀའ་ལ་དབྱེ་ན་དྲུག་སྟེ། དུས་དང༌། བརྗོད་བྱ་དང༌། རྗོད་བྱེད་དང༌། གཉེན་པོ་དང༌། གདུལ་བྱ་དང༌། བདག་རྐྱེན་གྱི་སྒོ་ནས་དབྱེ་བའོ། །དང་པོ་ལ། སངས་རྒྱས་འཇིག་རྟེན་ན་ཇི་ལྟར་བྱོན་པའི་ཚུལ་དང་དེས་ཆོས་ཇི་ལྟར་གསུངས་པའི་ཚུལ་ལོ། །དང་པོ་ནི། འོག་མིན་དུ་སངས་རྒྱས་ནས་འདོད་ཁམས་སུ་མཛད་པ་བཅུ་གཉིས་ཀྱི་ཚུལ་བསྟན་པར་གསུངས་ཏེ། ལངྐར་གཤེགས་པ་ལས། །འདོད་པ་ཁམས་དང་གཟུགས་མེད་དུ། །སངས་རྒྱས་རྣམ་པར་འཚང་མི་རྒྱ། །གཟུགས་ཀྱི་ཁམས་ཀྱི་འོག་མིན་དུ། །འདོད་ཆགས་བྲལ་ཁྱོད་སངས་རྒྱའོ། །ཞེས་དང༌། རྒྱུད་བླར་ཡང༌། ཐུགས་རྗེ་ཆེན་པོས་འཇིག་རྟེན་མཁྱེན། །འཇིག་རྟེན་ཀུན་ལ་གཟིགས་ནས་ནི། །ཆོས་ཀྱི་སྐུ་ལས་མ་གཡོས་པར། །སྤྲུལ་པའི་རང་བཞིན་སྣ་ཚོགས་ཀྱིས། །སྐྱེ་བ་མངོན་པར་སྐྱེ་བ་དང༌། །དགའ་ལྡན་གནས་ནས་འཕོ་བ་དང༌༑ ༑ལྷུམས་སུ་འཇུག་དང་བལྟམས་པ་དང༌། །བཟོ་ཡི་གནས་ལ་མཁས་པ་དང༌༑ ༑བཙུན་མོའི་འཁོར་གྱིས་རོལ་བ་དང༌། །ངེས་འབྱུང་དཀའ་བ་སྤྱོད་པ་དང༌༑ ༑བྱང་ཆུབ་སྙིང་པོར་གཤེགས་པ་དང༌། །བདུད་སྡེ་བཅོམ་དང་རྫོགས་པར་ནི༑ ༑བྱང་ཆུབ་ཆོས་ཀྱི་འཁོར་ལོ་བསྐོར། །མྱ་ངན་འདས་པར་གཤེགས་མཛད་རྣམས༑ ༑ཡོངས་སུ་མ་དག་ཞིང་རྣམས་སུ། །སྲིད་པ་ཇི་སྲིད་གནས་པར་སྟོན།། ཞེས་གསུངས་སོ། ། མཛད་པ་བཅུ་གཉིས་སྟོན་ཚུལ་ནི་ཚིག་མངས་སུ་དོགས་པས་མ་བྲིས་སོ།། གཉིས་པ་ནི། དེ་ལྟར་བྱོན་པ་དང༌། ཞག་བདུན་ཕྲག་བདུན་དུ་གཟིགས་པ་རྣམ་པ་བདུན་ལ་གཟིགས་ནས་ཆོས་མ་གསུངས་ཏེ། ཞག་བདུན་ཕྲག་དང་པོ་ལ། བྱང་ཆུབ་ཀྱི་ཤིང་ལ་སྤྱན་མི་འཛུམ་པར་གཟིགས་སོ། །གཉིས་པ་ལ་ཤར་གྱི་རྒྱ་མཚོ་ནས་ནུབ་ཀྱི་བར་རོ། །འདིར་སྟོང་གསུམ་རྒྱང་རིང་དུ་འཆག་གོ །ཞེས་ཀྱང་འཆད་དོ༑ ༑གསུམ་པ་ལ་སྟོང་གསུམ་གྱི་སྟོང་ཆེན་པོ་ལ་སོགས་པར་འཆག་གོ །ངས་འདིར་སྡུག་བསྔལ་ཐམས་ཅད་མཐར་ཕྱུང་སྟེ།

བྱང་ཆུབ་ཀྱི་སྙིང་པོ་ལ་སྤྱན་མི་འཛུམ་པར་གཟིགས་སོ། །ཞེས་ཀྱང་འཆད་དོ། །བཞི་པ་ལ་ཆུ་བོ་ཆེན་པོ་བཞི་ལ་གཟིགས་སོ། །འདིར་ཤར་ནུབ་ཀྱི་བར་དུ་རྒྱང་མི་རིང་བར་འཆག་གོ །ཞེས་ཀྱང་འཆད་དོ། །ལྔ་པ་ལ་འཛམ་བུའི་གླིང་དུ་ཡུལ་ངན་ཆེན་པོ་བྱུང་ནས་ཀླུའི་རྒྱལ་པོ་བཏང་ཟུངས་ཀྱི་གནས་སུ་བྱོན་ཏེ། བཅོམ་ལྡན་འདས་བསེར་དུ་དོགས་ནས་སྦྲུལ་རྣམས་ཀྱིས་གདེངས་ཀ་བྱས་སོ། །དྲུག་པ་ལ། ཤིང་ནྱ་གྲོ་ཏ་ར་སྐྱོང་གི་དྲུང་དུ་བཞུགས་སོ། །བདུན་པ་ལ། སྒྲོལ་རྒྱུའི་ཚལ་དུ་བཞུགས་སོ། །དེའི་（༣ན）ཚེ་བྱང་ཕྱོགས་ནས་ཚོང་པ་ག་གོན་ཏ་བཟང་པོའམ་མཛེས་ལྡན་ཞེས་བྱ་བས་གླང་བུ་ཅང་ཤེས་གྲགས་པ་དང༌། ལེགས་སྐྱེས་ཞེས་བྱ་བ་གླང་གཡོག་ལྔ་བརྒྱའི་འཁོར་དང་བཅས་པ་ཕྱོགས་དེར་ཕྱིན་པ་ན། ཤིང་རྟའི་འཁོར་ལོ་ས་ལ་བྱིང་བ་བཞིན་དུ་གླང་པོ་དེ་གཉིས་ཀྱང་འགྲོར་མ་འདོད་དོ། །དེ་ནས་ས་ཡུར་བུ་ལྟར་བཏང་བས་ཤིང་སྒྲོལ་རྒྱུའི་ཚལ་ན་བཅོམ་ལྡན་འདས་འོད་དང་བཅས་པ་བཞུགས་པ་མཐོང་ངོ༌། ། དེ་ནས་ཚོང་པ་རྣམས་ཀྱིས་དྲུང་དུ་ཕྱིན་ཏེ། ཕྱག་དང་མཆོད་པ་བྱས་སྦྲང་རྩི་ཕུལ་བ་ན། བཅོམ་ལྡན་འདས་ལ་སྣོད་མེད་པའི་ཚེ་རྒྱལ་ཆེན་བཞིས་གསེར་ལ་སོགས་པའི་ལྷུང་བཟེད་ཕུལ་བས་མ་བཞེས། ཡང་རྣམ་སྲས་ལ་རྡོའི་ལྷུང་བཟེད་བཞི་ཡོད་པ་རེ་རེས་བཟུང་མེ་ཏོག་གིས་བཀང་སྟེ་ཕུལ་བས་ཕྱག་བརྐྱངས་ཏེ། བདེ་བར་གཤེགས་ལ་ལྷུང་བཟེད་ཕུལ་ཅིག་དང༌། ཁྱོད་ནི་ཐེག་པ་མཆོག་གི་སྣོད་དུ་འགྱུར༑ ༑ང་འདྲ་དག་ལ་ལྷུང་བཟེད་ཕུལ་བས་ནི། །དྲན་དང་བློ་གྲོས་ནམ་ཡང་ཉམས་མི་འགྱུར། །ཞེས་གསུངས་ཏེ། གཅིག་ཏུ་བྱིན་གྱིས་བརླབས་ནས་སྦྲང་རྩི་གསོལ་ལོ། །རྒྱལ་ཆེན་བཞིས་རང་རང་གིས་ཕུལ་བའི་ལྷུང་བཟེད་དུ་གསོལ་བའི་སྣང་བ་བྱུང༌། ཞེས་གྲགས་སོ། །འབྲེ་ན་རེ། གསུམ་ལྷག་པའི་ཡོ་བྱད་དུ་བྱིན་གྱིས་བརླབས་ཞེས་ཟེར་རོ། །སྟོན་པས་ཀྱང༌། ལྷ་ཡི་བཀྲ་ཤིས་དོན་གྲུབ་ཅིང༌། ། ཕྱོགས་རྣམས་བཀྲ་ཤིས་བྱེད་པ་དེས།

ཁྱེད་ཀྱི་དོན་རྣམས་གྲུབ་གྱུར་ཅིག །ཐམས་ཅད་མྱུར་དུ་མཐུན་པར་ཤོག །ཅེས་པ་ལ་སོགས་པའི་ཤིས་པ་བརྗོད། སྦྲང་རྩི་འབྱུང་བ་ཞེས་པའི་རྒྱལ་བར་ལུང་བསྟན་ཏོ། ། དེ་ནས་སྟོན་པ་ཐུགས་ལས་ཆུང་ངུར་བཞུགས་ཏེ། ཟབ་ཞི་སྤྲོས་བྲལ་འོད་གསལ་འདུས་མ་བྱས། །བདུད་རྩི་ལྟ་བུའི་ཆོས་ཞིག་ཁོ་བོས་རྙེད། །སུ་ལ་བསྟན་ཀྱང་གོ་བར་མི་ནུས་པས། །མི་སྨྲ་ནགས་འདབ་ཉིད་དུ་གནས་པར་བྱ། །ཞེས་རེ་ཞིག་ཆོས་མི་གསུང་པར་དམ་བཅས་ཤིང༌། འཇིག་རྟེན་ཀུན་ལ་སྙིང་རྗེ་མཐའ་ཡས་པ། །གཞན་གྱིས་གསོལ་བ་བཏབ་ལ་ང་མི་སྡོད། །སྐྱེ་བོ་འདི་དག་ཚངས་པ་ལ་དད་དེ། །དེ་ཡིས་གསོལ་བ་བཏབ་ན་འཁོར་ལོ་སྐོར། །ཞེས་དགོངས་ཏེ། འོད་ཟེར་བཀྱེ་བས། ཚངས་པ་གཙུག་ཕུད་ཅན་གྱིས་ཤེས་ནས། ཚངས་པ་འབུམ་ཕྲག་དྲུག་ཅུ་རྩ་བརྒྱད་དང་བཅས་པའི་གྲོགས་སྦྲན་ནས་ཐལ་མོ་སྦྱར་ཏེ། །ཡེ་ཤེས་ཆེན་པོ་མཆོག་གི་དཀྱིར་འཁོར་བསྒྲུབས་ནས་ནི། །ཕྱོགས་བཅུ་དག་ཏུ་འོད་ཟེར་རྣམ་པར་བཀྱེ་མཛད་དེ། །ཡེ་ཤེས་ཟེར་གྱིས་མི་ཡི་པད་མ་ཁ་འབྱེད་པ། །སྨྲ་བའི་ཉི་མ་དེ་རིང་ཅི་སླད་བཏང་སྙོམས་བཞུགས། །ཞེས་བསྐུལ་བས་ཅང་མི་གསུང་བའི་ཚུལ་གྱིས་གནང་སྟེ་སོང་ངོ༌། །སྟོན་པ་ཡང་ཐུགས་ལས་ཆུང་བ་ལས་གཞོལ་བ་དང༌༑ དེས་བརྒྱ་བྱིན་སྦྲན་ཏེ། བརྒྱ་བྱིན་གྱིས། ཟླ་བ་ཉ་བ་གཟའ་ལས་ཐར་བ་ལྟར༑ ༑（༣བ）དངོས་ཀྱི་ཤུགས་ནི་རྣམ་པར་གྲོལ་བ་ལགས། །གཡུལ་ལས་རྣམ་པར་རྒྱལ་བ་བཞེངས་སུ་གསོལ། །འཇིག་རྟེན་མུན་པར་ཤེར་འོད་བསྩལ་དུ་གསོལ༑ ༑ཞེས་གསོལ་བས་ཅང་མི་གསུང་བ་དང༌། ཡང་ཚངས་པས། ཀུན་ཏུ་འཚལ་བར་འགྱུར་བ་མཆིས་ལགས་ཀྱིས། །ཐུབ་པ་ཁྱོད་ཀྱིས་ཆོས་ནི་བསྟན་དུ་གསོལ༑ ༑ཞེས་པ་དང༌། སྟོན་པས། སྐྱེ་དགུ་འདོད་པ་རྣམས་ལ་བཅིངས། །རྒྱུན་གྱིས་རབ་ཏུ་གདས་པ་ཡིན། །ངས་ནི་ཚེགས་ནི་ཆེན་པོས་རྟོགས། །དེ་ལྟ་བས་ན་བསྟན་མི་ཕན། །ཞེས་གསུངས་སོ། །ཡང་སྟོན་པ་ཐུགས་ལས་ཆུང་བ་ལས་ཐུགས་བཏུད་པ་དང༌། མི་དགེ་བའི་ལྟས་མེ་མི་འབར་བ་ལ་སོགས་པ་བྱུང་བས།

གཙུག་ཕུད་ཅན་གྱིས། མ་ག་དྷ་འདིར་སྔོན་ཆོས་མ་དག་པ། །དྲི་མ་བཅས་པར་སེམས་པའི་སྨྲ་བ་བྱུང༌། །དེ་སླད་ཐུབ་པས་བདུད་རྩིའི་སྒོ་དབྱེ་གསོལ། །དྲི་མེད་སངས་རྒྱས་ཆོས་ནི་ཉན་ཅིང་མཆིས། །ཞེས་ནན་ཏན་དུ་གསོལ་བས། བཅོམ་ལྡན་འདས་ཀྱིས་མ་འོངས་པའི་སེམས་ཅན་ལ་གཟིགས་ནས། ཚངས་པ་མ་ག་དྷ་ཡི་སེམས་ཅན་གང༌། །རྣ་བ་ལྡན་ཞིང་དད་དང་ལྡན་གྱུར་པ། །མི་ཚེ་འདུ་ཤེས་རྟག་ཏུ་ཆོས་ཉན་པ། །འདི་དག་ལ་ནི་བདུད་རྩིའི་སྒོ་དབྱེའོ། །ཞེས་ཞལ་གྱིས་བཞེས་སོ། །དེ་ནས་ཤིང་གི་ལྷ་ཆོས་སྲེད་ལ་སོགས་པས། སྟོན་པས་ཆོས་ཀྱི་འཁོར་ལོ་གང་དུ་སྐོར༑ ཝ་ར་ན་སི་རུའོ། །དེ་ནི་སྐྱེ་བོ་ཉུང་ཞིང་གྲིབ་མ་ཆུང་བས་གཞན་དུ་རིགས་སོ༑ ༑ཞེས་གསོལ་བས། བཀའ་བསྩལ་པ། བཞིན་བཟང་དག་དེ་སྐད་མ་ཟེར་ཞིག་གསུངས་ཏེ། ཐོག་མར་འདུལ་སླ་བ་སུ་ལ་ཆོས་བསྟན་སྙམ་ནས། རངས་བྱེད་ཀྱི་བུ་ལྷག་སྤྱོད་ཀྱི་གན་དུ་བྱོན་པ་ན། ཤི་ནས་ཞག་གསུམ་ལོན་ཏེ། བྱི་ལར་སྐྱེས་སོ༑ ༑ཞེས་ཟེར་རོ། །སྒྱུ་རྩལ་ཤེས་ཀྱི་བུ་རིང་དུ་འཕུར་གྱི་གན་དུ་བྱོན་པ་ན། ཤི་ནས་ཞག་བདུན་ལོན་ཞེས་ཟེར་རོ། །འདི་གཉིས་ཀྱི་ཞག་གྲངས་ལྡོག་སྟེ་འཆད་པར་ཡང་སྣང་ངོ༌། །དེ་ནས་ལྔ་སྡེ་ལ་ཆོས་བསྟན་པར་བྱའོ། །ཞེས་དགོངས་ཏེ་མ་ག་ཏ་ནས་གསལ་ལྡན་དུ་སོང་བ་དང༌། འཚོ་བ་པ་ཞིག་དང་ཕྲད། གཏམ་མང་པོ་བྱས་ཏེ། འཚོ་བ་པས། ཁྱོད་དབང་པོ་ནི་གསལ། ལྤགས་པ་ནི་དག་ན། སུ་ལ་ཚངས་པར་སྤྱད། བཀའ་བསྩལ་པ། ང་ལ་སློབ་དཔོན་གང་ཡང་མེད། །ང་དང་འདྲ་བ་ཡོད་མ་ཡིན། །ང་ནི་གཅིག་པུ་རྫོགས་སངས་རྒྱས། །བསིལ་གྱུར་ཟག་པ་མེད་པ་ཡིན་དེས་སྨྲས་པ། དགྲ་བཅོམ་པར་ཞལ་གྱིས་མཆེའམ། བཀའ་བསྩལ་པ། གང་དག་ཟག་པ་ཟད་བརྙེས་པ། །ང་འདྲ་རྒྱལ་བར་ཤེས་པར་བྱ། །ང་ནི་སྡིག་པའི་ཆོས་ལས་རྒྱལ། །དེ་བས་ཉེ་འགྲོ་ང་རྒྱལ་ཡིན། །དེས་སྨྲས་པ། གར་བཞུད། བཀའ་བསྩལ་པ། ང་ནི་ཝ་ར་ན་སེར་འགྲོ། །གྲོང་ཁྱེར་གསལ་ལྡན་སོང་ནས་ནི། ། ལོང་བ་ལྟ་བུའི་（༤ན）འཇིག་རྟེན་ལ། །མཚུངས་པ་མེད་པའི་འོད་བྱའོ།

། ཞེས་གསུངས་པས། དེ་བཞིན་དུ་འགྱུར་རོ། །ཟེར་ཏེ་ལྷོར་སོང་ངོ༌། །སྟོན་པ་ཡང་རིམ་གྱིས་གང་གཱའི་འགྲམ་དུ་གཤེགས་སོ། །དེའི་ཚེ་གང་གཱའི་མཉན་པས་གྲུ་གླ་བླངས་པས་ང་ལ་གྲུ་གླ་སྟེར་རྒྱུ་མེད་གསུངས་ཏེ། ནམ་མཁའ་ལ་གཤེགས་སོ། ། རྒྱལ་པོ་གཟུགས་ཅན་སྙིང་པོས་དེ་ཐོས་ནས་དུས་ཕྱིས་རབ་བྱུང་ལ་གྲུ་གླ་མི་འདོད་པར་དྲིལ་བསྒྲགས་སོ། །དེ་ནས་ཝ་ར་ཎ་སིར་བྱོན་ནས་བསོད་སྙོམས་བཞེས་ཏེ། ཟས་ཀྱི་བྱ་བ་བྱས་ནས་དྲང་སྲོང་ལྷུང་བར་གཤེགས་སོ། །ལྔ་སྡེས་སྟོན་པ་བྱོན་པ་མཐོང་སྟེ། དགེ་སྦྱོང་གོའུ་ཏ་མ་ལྷོད་པ་མང་དུ་ཟ་བ་སྤོང་བ་ལས་ཉམས་པ་དེ་འོང་གིས༑ སུས་ཀྱང་བསུ་བར་མི་བྱ་ལྡང་བར་མི་བྱ། ཆོས་གོས་དང་ལྷུང་བཟེད་བླང་བར་མི་བྱ། སྟན་ལྷག་པ་འདི་ལ་འདུག་ན་འདུག་ཅིག ཅེས་ཟེར་བའི་འོག་ཁྲིམས་བཅས་ཏེ། ཀུན་ཤེས་ཀྱིས་སེམས་ཀྱིས་ཁས་མ་བླངས་སོ། །དེ་ལྟར་སྟོན་པ་བྱོན་པ་དང༌། སྔོན་བསོད་ནམས་དཔག་ཏུ་མེད་པ་བསགས་པའི་སྟོབས་ཀྱིས་ལྔ་སྡེས་མ་བཟོད་ནས་ཁྲིམས་བྲལ་ཏེ། སྟན་ལས་ལངས་ནས། ལ་ལས་ནི་བསུ། ལ་ལས་ནི་གདན་བཏིང༌། ལ་ལས་ནི་ཞབས་བཀྲུ་བའི་ཆུ་བཤམས་ནས། ཁྱོད་ལེགས་པར་བྱོན་ཏོ། །གདན་འདི་ལ་བཞུགས་སུ་གསོལ། ཞེས་གསོལ་བ་དང༌། སྟོན་པ་གདན་ལ་བཞུགས་ནས་དང་པོར་མགུ་བར་བྱ་བའི་གཏམ་མང་པོ་བྱས་ཏེ། ལྔ་སྡེས༑ ཚེ་དང་ལྡན་པ་གོའུ་ཏ་མ་དབང་པོ་ནི་གསལ། ལྤགས་པ་ནི་ཡོངས་སུ་དག་ན༑ ཡེ་ཤེས་མཐོང་བའི་ཁྱད་པར་མངོན་དུ་མཛད་དམ། ཞེས་ཞུས་པས། བཀའ་བསྩལ་བ། ཁྱོད་དེ་བཞིན་གཤེགས་པ་ལ་ཚེ་དང་ལྡན་པ་མ་ཟེར་ཅིག་ཡུན་རིང་པོར་མི་བདེ་བར་གྱུར་ཏ་རེ། ངས་ནི་བདུད་རྩི་ཐོབ་བོ། །སངས་རྒྱས་སོ། །ཐམས་ཅད་མཁྱེན་པའོ། ཁྱེད་རྣམས་ཀྱིས་འོག་ཁྲིམས་འདི་ལྟ་བུར་མ་བཅས་སམ། ཞེས་བཀའ་བསྩལ་པས་དེ་དག་དགེ་སློང་དུ་གྱུར་ཏེ། སྟོན་པའི་ཞབས་ལ་གཏུགས་ཏེ་ཉེས་པ་བཤགས་ནས་གུས་པ་བསྐྱེད་དོ། །སྟོན་པས་སྐུ་བསིལ་ནས་གང་དུ་ཆོས་ཀྱི་འཁོར་ལོ་སྐོར་སྙམ་པ་དང༌།

ཕྱོགས་དེར་རིན་པོ་ཆེ་སྣ་བདུན་ལས་བྱུང་བའི་ཁྲི་སྟོང་བྱུང་བའི་གསུམ་ལ་སྐོར་བ་བྱས་ཏེ་བཞི་པ་ལ་བཞུགས་ནས་འོད་ཀྱིས་སྟོང་གསུམ་སྣང་བར་གྱུར་ཅིང༌། ས་གཡོས། སེམས་ཅན་རྣམས་དག་པར་བྱས་སོ།། དེ་ནས་ལྷ་རྣམས་ཀྱིས་གསེར་གྱི་འཁོར་ལོ་རྩིབས་སྟོང་དང་ལྡན་པ་ཕུལ་ནས་ཆོས་ཀྱི་འཁོར་ལོ་བསྐོར་བར་གསོལ་བ་དང༌། ལྔ་སྡེ་ལ་བཀའ་བསྩལ་པ། དགེ་སློང་དག་ཞེས་སོགས་ཆོས་ཀྱི་འཁོར་ལོ་རིམ་པ་གསུམ་བསྐོར་རོ། །འཇང་ཊཱིཀ་ཆེན་མོར་འདི་དང་ཅུང་ཟད་ཅིག་（༥བ）མི་འདྲ་བར་འཆད་པར་སྣང་ངོ༌། །དེ་ལ་དང་པོར་གསུངས་པ་བདེན་པ་བཞིའི་ཆོས་ཀྱི་འཁོར་ལོ་ལ་དྲུག་སྟེ། སྟོན་པ་དང༌། གནས་དང་འཁོར་དང༌། ཆོས་དང༌། དུས་དང༌། དགོས་པའོ། །སྟོན་པ་ནི། སངས་རྒྱས་ཤཱཀྱ་ཐུབ་པའོ། །གནས་ནི་གྲོང་ཁྱེར་ཝ་ར་ཎ་སི་དྲང་སྲོང་ལྷུང་བ་རི་དྭགས་རྒྱུ་བའི་ཚལ་ལོ། །དེ་ཡང་ཆུ་ཀླུང་ཝ་ར་ན་སེའི་འགྲམ་ཡིན་པས་ན་ཝ་ར་ཎ་སིའོ། ། དེ་ན་རང་སངས་རྒྱས་ལྔ་བརྒྱ་བཞུགས་པ་ན་གནས་གཙང་མའི་ལྷ་རྣམས་ཀྱིས་དེ་བཞིན་གཤེགས་པ་འདིར་འབྱོན་པར་འགྱུར་རོ། །ཞེས་སྨྲས་པས། དེ་དག་ཤིང་ཏ་ལ་བདུན་སྲྀད་ཙམ་དུ་འཕགས་ཏེ་རང་རང་གི་ཐུགས་ཀ་ནས་ཡེ་ཤེས་ཀྱི་མེ་ཕྱུང་ནས་མྱ་ངན་ལས་འདས་པ་རྣམས་ཀྱི་རིང་བསྲེལ་ལྷུང་བས་ན་དྲང་སྲོང་ལྷུང་བའོ།། རི་དྭགས་རྣམས་ཀྱང་འཇིགས་པ་མེད་པར་ཆོས་ཉན་པས་རི་དྭགས་རྒྱུ་བའི་ཚལ་ལོ༑ ༑འཁོར་ནི་ཅང་ཤེས་ཀཽཎྜི་ནྱ། མིང་ཆེན། བཟང་ལྡན། རླངས་པ། རྟ་ཐུལ་ལྔ་སྟེ༑ 

དེ་རྣམས་ཀྱི་འཁོར་མང་པོའོ། །ཆོས་ནི། བདེན་པ་བཞི་ལན་གསུམ་བཟླས་པ་རྣམ་པ་བཅུ་གཉིས་དང་ལྡན་པ་གང་ཟག་གི་བདག་མེད་པར་སྟོན་པ་རྣམས་སོ། །དུས་ནི། དགོངས་འགྲེལ་གྱི་འགྲེལ་བར་ལོ་བདུན་གསུངས་སོ།། ཆག་ན་རེ། ལོ་བདུན་དུ་ཟླ་བ་གཉིས་མ་ཚང་བའོ། །ཞེས་ཟེར་རོ། ཁ་ཅིག་ལོ་ དྲུག་དང་ཟླ་བ་དྲུག་གོ །ཞེས་ཟེར་རོ། །དགོས་པ་ནི། གདུལ་བྱ་གང་ཟག་ཏུ་ འཛིན་པ་ལས་བཟློག་ནས་འབྲས་བུ་བཞི་ལ་འགོད་པའོ། །གཉིས་པ་མཚན་ཉིད་མེད་པའི་ཆོས་ཀྱི་འཁོར་ལོ་ལ་དྲུག་ལས། སྟོན་པ་ནི་སྔ་མའོ། །གནས་ནི་རྒྱལ་པོའི་ཁབ་དང༌། བྱ་རྒོད་ཕུང་པོའི་རི་ལའོ། །རྒྱལ་པོའི་ཁབ་ནི་ཁྱིམ་པའི་གནས་སོ༑ ༑བྱ་རྒོད་ཕུང་པོའི་རི་ནི། སློབ་དཔོན་དབྱིག་གཉེན་གྱིས་རྟེན་འབྲེལ་གྱི་མདོ་འགྲེལ་དུ་བྲག་བྱ་རྒོད་ཀྱི་མགོ་བོ་ལྟ་བུ་ཏོག་ཏོག་པོར་ཡོད་པས་ན། བྱ་རྒོད་ཕུང་པོའི་རི་ཞེས་བཤད་དོ། །དེ་ཡང་རྒྱལ་པོའི་ཁབ་ཀྱི་ཤར་ཕྱོགས་ནས་ཡོད་དེ། ཟླ་བ་སྒྲོན་མས་ཞུས་པའི་མདོ་ལས། རྒྱལ་པོའི་ཁབ་ཀྱི་ཤར་ཕྱོགས་འདི་ཉིད་དུ་སངས་རྒྱས་བྱེ་བ་སྟོང་རྣམས་མཐོང་འགྱུར་ཞིང༌། །རྒྱལ་བ་ཀུན་གྱི་མདུན་དུ་འདི་ཡིས་ནི། །ཏིང་འཛིན་ཞི་བ་མཆོག་འདི་ཞུ་བ་བྱས། །ཞེས་སོ། །འཁོར་ནི། དགེ་སློང་ཕ་མ་སོགས་རྣམ་པ་བཞིའོ། །ཆོས་ནི་ཤེར་ཕྱིན་དང༌། བཀའ་བར་པར་གཏོགས་པ་རྣམས་སོ། །དུས་ནི། ཁྲོ་ཕུ་ལོ་ཙྪ་བ་ན་རེ། ལོ་སུམ་ཅུ་ཟེར་རོ། །ཆག་ལོ་ན་རེ། སོ་གཅིག་ཞེས་ཟེར་རོ། །སྟོན་སྐྱབས་ན་རེ་ལོ་སུམ་ཅུ་སོ་བརྒྱད་ཀྱི་བར་དུ་གསུངས་སོ། །ཞེས་ཟེར་རོ། །མཆིམས་པ་རྣམས་ལོ་ཉི་ཤུ་རྩ་བདུན་ཞེས་ཟེར་རོ༑ ཁ་ཅིག་ལོ་བཅུ་གཉིས་ཟེར་བ་ཡང་འདུག་གོ །དགོས་པ་ནི། སྒྲོ་འདོགས་ཀྱི་མཐའ་བཀག་ནས། སྟོང་པ་ཉིད་དུ་ཚུལ་གཅིག་པ་ལ་འགོད་པ་སྟེ། རྒྱ་ཆེན་རོལ་པར་ཀུན་གཞི་མེད་ཅིང་སྤྲོས་པ་མེད། །སྐྱེས་འགག་མེད་ཅིང་བླང་དོར་མེད། ། སྟོང་པ་ཉིད་དུ་རོ་གཅིག（༥ན）པའི། །ཆོས་ཀྱི་འཁོར་ལོ་རབ་ཏུ་བསྐོར། །ཞེས་སོ༑

༑གསུམ་པ་དོན་དམ་རྣམ་པར་ངེས་པའི་ཆོས་ཀྱི་འཁོར་ལོ་ལ་དྲུག་ལས། སྟོན་པ་ནི། སྔ་མའོ། །གནས་ནི། རི་མ་ལ་ཡ་དང༌། གྲོང་ཁྱེར་ཡངས་པ་ཅན་ལ་སོགས་པའོ། །འཁོར་ནི། ཐེག་པ་སྣ་ཚོགས་ལ་མོས་པ་རྣམས་སོ། །ཆོས་ནི། རིགས་ཅན་ལྔ། ཐེག་པ་གསུམ་སྟོན་པའི་ཕལ་པོ་ཆེ་དང་མྱ་ངན་ལས་འདས་པ་དང་དགོངས་པ་ངེས་འགྲེལ་ལ་སོགས་པའོ། །དུས་ནི། མཆིམས་པ། ལོ་བཅུ་ཟེར་རོ༑ ༑ཆག་ན་རེ། བདུན་ནམ་དགུ་ཟེར་རོ། ཁ་ཅིག་ན་རེ། ལོ་ཉི་ཤུ་རྩ་དྲུག་གམ་རྩ་བརྒྱད་ཟེར་རོ། ཁྲོ་ཕུ་ལོ་ཙྪ་བ་ན་རེ། ལོ་བཅུ་གཉིས་ཟེར་རོ། །འོན་ཀྱང་སངས་རྒྱས་ཡོངས་སུ་མྱ་ངན་ལས་མ་འདས་ཀྱི་བར་དུ་གསུངས་སོ། །བུ་སྟོན་རིན་པོ་ཆེས་ལོ་གྲངས་ངེས་པ་ཅན་གྱི་ཁུངས་མ་མཐོང༌། ཞེས་གསུངས་སོ། །དགོས་པ་ནི། གཙོ་བོར་སྐུར་འདེབས་ཀྱི་མཐའ་བཀག་ནས་ཆོས་ཀྱི་བདག་མེད་རྟོགས་པའི་དོན་དུའོ༑ ༑བཞི་པ་ནི། འདུལ་བ་དང༌། མདོ་སྡེ་དང༌། མངོན་པའི་སྡེ་སྣོད་རིན་པོ་ཆེ་རྣམ་པ་གསུམ་མོ། །འོ་ན་རྒྱུད་སྡེ་རྣམས་སྡེ་སྣོད་གང་དུ་འདུ་ཞེ་ན། ཨཱརྱ་དེ་བས་རིག་པ་འཛིན་པའི་སྡེ་སྣོད་ཅེས་སྡེ་སྣོད་བཞིར་གསུངས་ལ། སློབ་དཔོན་ཤན་ཏི་པས་ཟབ་མོའི་དོན་བསྡུས་ཏེ་སྟོན་པས་ན་མདོ་སྡེ་ཡིན་ཞེས་གསུངས་སོ། །སློབ་དཔོན་ཨ་བྷྱ་ཀ་ར་གུ་དྷ་ནི་བསླབ་པ་གསུམ་ཀ་སྟོན་པས་སྡེ་སྣོད་གསུམ་ཀའོ། ། ཞེས་བཞེད་དོ། །སྡེ་སྣོད་གསུམ་གྱི་ངོས་འཛིན་དང་དབྱེ་བའི་ཚུལ་གཞན་རྣམས་ཚིག་མངས་སུ་དོགས་པས་མ་བྲིས་སོ། །གཉིས་པ་བསྟན་བཅོས་ལ་མཚན་ཉིད་ནི། རྒྱུད་བླར། གང་ཞིག་རྒྱལ་བའི་བསྟན་པ་འབའ་ཞིག་གི །དབང་བྱས་རྣམ་གཡེང་མེད་ཡིད་ཅན་གྱིས་བཤད། །ཐར་པ་ཐོབ་བའི་ལམ་དང་རྗེས་མཐུན་པ། །དེ་ཡང་དྲང་སྲོང་བཀའ་བཞིན་སྤྱི་བོས་བླང་ཞེས་སོ། །ངེས་ཚིག་ནི། ཉོན་མོངས་དགྲ་ རྣམས་མ་ལུས་འཆོས་པ་དང༌། །ངན་འགྲོ་སྲིད་ལས་སྐྱོབ་བྱཻད་གང་ཡིན་དེ། ། འཆོས་སྐྱོབ་ཡོན་ཏན་ཕྱིར་ན་བསྟན་བཅོས་ཏེ། །གཉིས་པོ་འདི་དག་གཞན་གྱི་ལུགས་ལ་མེད་ཞེས་སོ།

།དབྱེ་བ་གཞན་རྣམས་རྟོགས་པར་སླ་ཞིང་བྱམས་ཆོས་ དང་འབྲེལ་བ་རྣམས་ལ། དང་པོ་བྱམས་ཆོས་ལྔ་ནི། ཁ་ཆེ་བ་དག་ན་རེ། སྡེ་སྣོད་ གསུམ་གཏན་ལ་འབེབས་པའི་ཕྱིར་ཡིན་ཏེ། མདོ་སྡེའི་སྡེ་སྣོད་གཏན་ལ་འབེབས་པ་རྒྱུད་བླ་མ། མདོ་སྡེ་རྒྱན་གཉིས་ཏེ། སྔ་མ་ངེས་དོན་དང༌། ཕྱི་མ་དྲང་དོན་ནོ། ། འདུལ་བའི་སྡེ་སྣོད་གཏན་ལ་འབེབས་པ་མངོན་རྟོགས་རྒྱན་ཏེ། རྣམ་རྟོག་འདུལ་བའི་དབང་དུ་བྱས་པས་སོ། ཁ་ཅིག་མདོ་སྡེ་རྒྱན་དང༌། དབུས་མཐའ་གཉིས་མངོན་པའི་སྡེ་སྣོད། རྒྱུད་བླ་མ་དང༌། ཆོས་དང་ཆོས་ཉིད་རྣམ་འབྱེད་གཉིས་མདོ་སྡེའི་སྡེ་སྣོད། མངོན་རྟོགས་རྒྱན་འདུལ་བའི་སྡེ་སྣོད་ཞེས་ཟེར་རོ། །ལོ་ཙྪ་བ་ཆེན་པོ་ན་རེ། བྱམས་ཆོས་ལྔ་ག་ཡང་མདོ་སྡེའི་སྡེ་སྣོད་གཏན་ལ་འབེབས་པའོ། །མདོ་སྡེ་ལ་ཡང་དྲང་དོན་（༥བ）དང་ངེས་དོན་གྱི་མདོ་སྡེ་གཉིས་སོ། །དེ་ཡང་ཆོས་ཅན་ཀུན་རྫོབ་ཀྱི་བདེན་པ་གཙོ་བོར་སྟོན་པ་ནི། དྲང་དོན་ཡིན་ལ། ཆོས་ཉིད་དོན་དམ་པའི་བདེན་པ་གཙོ་བོར་སྟོན་པ་ནི་ངེས་དོན་ཡིན་ནོ། །ངེས་དོན་སྟོན་པ་ནི་རྒྱུད་བླ་མ་སྟེ་ཁམས་རང་བཞིན་གྱིས་རྣམ་དག་སྟོན་པས་སོ། །ལྷག་མ་བཞི་ནི་དྲང་དོན་སྟོན་པར་བྱེད་པའོ། །དེ་ཡང་ཡང་དག་ཀུན་རྫོབ་སྟོན་པར་བྱེད་པ་ནི་རྒྱན་གཉིས་ཏེ༑ ལྟ་བ་སྟོང་ཉིད་རྟོགས་པའི་ཤེས་རབ་གཙོ་བོར་སྟོན་པ་ནི་མངོན་རྟོགས་རྒྱན་ནོ། །སྤྱོད་པ་ཕར་ཕྱིན་དྲུག་གཙོ་བོར་སྟོན་པ་ནི་མདོ་སྡེ་རྒྱན་ནོ། །ལོག་པའི་ཀུན་རྫོབ་སྟོན་པ་ནི་འབྱེད་རྣམ་གཉིས་ཡིན་ཏེ། དང་པོ་གཉིས་ཏེ་ཆུ་ཟླ་དང༌། གྲུབ་མཐའ་ངན་པའི་རྟོག་པའོ། །ཞེས་གསུངས་པ་ལྟར་བཞེད་དོ། །དྲང་ངེས་ཀྱི་དབང་དུ་བྱས་ན། རྒྱུད་བླ་མ་ངེས་དོན། ལྷག་མ་བཞི་དྲང་དོན་ནོ། །གྲུབ་མཐའི་དབང་དུ་བྱས་ན། རྒྱུད་བླ་དང་མངོན་རྟོགས་རྒྱན་གཉིས་ཀྱིས་དབུ་མའི་ལྟ་བ་བསྟན་ཏོ། །འོ་ན་ཐལ་རང་གཉིས་ཀྱི་ལྟ་བ་གང་ཞེ་ན། ཐལ་འགྱུར་གྱི་ལྟ་བ་སྟོན་པར་བྱེད་དོ། །ལྷག་མ་གསུམ་སེམས་ཙམ་གྱི་ལྟ་བ་སྟོན་པར་བྱེད་དོ།

།ཞེས་བདག་གི་བླ་མ་གསུང་ངོ༌། །བྱམས་ཆོས་ལྔ་དང་འབྲེལ་བའི་བསྟན་བཅོས་ལ། འཕགས་པ་ཐོགས་མེད་ཀྱིས་མཛད་པའི་ས་སྡེ་ལྔ་དང༌། སྡོམ་རྣམ་པ་གཉིས་དང༌། དབྱིག་གཉེན་གྱིས་མཛད་པའི་པྲ་ཀ་ར་ཎ་སྡེ་བརྒྱད་དོ། །དེ་ལ་ས་སྡེ་ལྔ་ནི། སའི་དངོས་གཞི་དང༌། རྣམ་པར་གཏན་ལ་དབབ་པ་བསྡུ་བ་དང༌། གཞི་བསྡུ་བ་དང༌། རྣམ་གྲངས་བསྡུ་བ་དང༌། རྣམ་པར་བཤད་པའི་སྒོ་བསྡུ་བའོ། །དེ་ཡང་རྩ་བ་ལྟ་བུ་ནི༑ སའི་དངོས་གཞི་ཡིན་ལ། འགྲེལ་པ་ལྟ་བུའི་ས་ནི། གཞན་བཞི་པོ་ཡིན་ནོ། ། དེ་ལ་སའི་དངོས་གཞི་ལས། སྤྱིའི་སྡོམ་ནི། རྣམ་ཤེས་ལྔ་དང་ལྡན་པའི་ས། །ཡིད་ཀྱི་ས་དང་གཞན་གསུམ་སྟེ། །རྟོག་དཔྱོད་བཅས་ལ་སོགས་པ་དང༌། །སེམས་ཡོད་པ་དང་སེམས་མེད་དང༌། །ཏིང་འཛིན་བཅས་དང་མ་ཡིན་དང༌། །ཐོས་དང་བསམ་དང་སྒོམ་པ་དང༌། །དེ་བཞིན་ཐེག་པ་གསུམ་ལྡན་དང༌། །ཕུང་པོར་བཅས་དང་ཕུང་མེད་གཞན། །ཞེས་ས་བཅུ་བདུན་བཤད་དོ། །དེ་ལ་ས་བཅུ་བདུན་པོ་དེ་ཡང༌། རྟེན་དང༌། སྤྱོད་པ་དང༌། འབྲས་བུའི་དབང་དུ་བྱས་པའོ། །རྟེན་ལ་ཡང༌། རང་བཞིན་དང༌། འཇུག་ཚུལ་དང༌། གནས་སྐབས་ཀྱི་དབང་དུ་བྱས་པའོ། །དང་པོ་ནི་རྣམ་ཤེས་ལྔ་དང་ལྡན་པའི་ས་དང༌། ཡིད་ཀྱི་ས་གཉིས་སོ། །གཉིས་པ་ནི་གསུམ་སྟེ༑ འདོད་ཁམས་ནི་རྟོག་དཔྱོད་དང་བཅས་པས་འཇུག་ལ། བསམ་གཏན་དང་པོའི་དངོས་གཞི་ཁྱད་པར་ཅན་ནི་རྟོག་པ་མེད་ལ་དཔྱོད་པ་ཙམ་གྱིས་འཇུག་ཅིང༌། གཉིས་པ་ཡན་ཆད་དུ་ནི་རྟོག་པ་མེད་ལ་དཔྱོད་པ་མེད་པས་འཇུག་གོ །གསུམ་པ་ནི་བཞི་སྟེ། རེས་འགའ་སེམས་ཡོད་པ་དང་མེད་པ་དང༌། མཉམ་པར་བཞག་པ་དང༌༑ མ་བཞག་པའོ། །གཉིས་པ་སྤྱོད་པའི་དབང་དུ་བྱས་པ་ནི། ཐོས་བསམ་སྒོམ་གསུམ་གྱི་ས་གསུམ་མོ། །གསུམ་པ་འབྲས་བུ་ལ། གནས་སྐབས་ཀྱི་འབྲས་བུ་ནི་（༦ན）ཉན་ཐོས་དང༌། རང་རྒྱལ་དང༌། ཐེག་པ་ཆེན་པོའི་བྱང་ཆུབ་བོ།། མཐར་ཐུག་གི་འབྲས་བུ་ནི། ཕུང་པོ་ལྷག་བཅས་དང༌། ལྷག་མེད་གཉིས་སོ། །དེ་ལྟར་ཡང་སའི་བསྟོད་འགྲེལ་དུ། རང་བཞིན་གང་དང་ཇི་ལྟར་འཇུག

།དེ་ལ་དེ་ཡི་གནས་སྐབས་དང༌། །གོ་རིམ་གང་ལ་གང་ཐོབ་དང༌། །ཐ་མ་དེ་ཡི་འགྲོ་བ་དེ། ། གཉིས་དང་གསུམ་དང་བཞི་དག་དང༌། །དེ་བཞིན་གསུམ་དང་གསུམ་དག་དང༌།། གཉིས་ཀྱི་ས་རྣམས་ཐམས་ཅད་ཀྱི། །བསྡུ་བ་ཡོངས་སུ་བསྟན་པ་ཡིན། ཞེས་གསུངས་སོ། །འགྲེལ་པ་ལྟ་བུའི་ས་ལ། འབན་ན་རེ། སའི་དངོས་གཞིའི་ཚིག་དང་དོན་གཉིས་ཀ་གཏན་ལ་དབབ་པ་བསྡུ་བའོ། །སའི་དངོས་གཞི་ནས་བཤད་པའི་ཆོས་དེ་དག་སྡེ་སྣོད་གསུམ་དུ་བསྡུས་ནས་སྟོན་པ་ནི་གཞི་བསྡུ་བའོ། །སའི་དངོས་གཞི་ནས་བཤད་པའི་ཀུན་ནས་ཉོན་མོངས་པའི་ཕྱོགས་ཀྱི་རྣམས་གྲངས་དང༌༑ རྣམ་པར་བྱང་བའི་ཕྱོགས་ཀྱི་རྣམ་གྲངས་འཆད་པ་ནི་རྣམ་གྲངས་བསྡུ་བའོ༑ ༑སའི་དངོས་གཞི་ནས་བཤད་པའི་ཐབས་སྟོན་པ་ནི། རྣམ་པར་བཤད་པའི་སྒོ་བསྡུ་བའོ། །ཞེས་ཟེར་རོ། །ཐོ་ན་རེ། སྤྱིར་ཆོས་མངོན་པ་ཐམས་ཅད་ཀྱིས་མདོ་འཆད་པ་ཡིན་པ་ལ། མདོ་ལ་གཉིས་ལས་རྩ་བ་ལྟ་བུའི་མདོའི་དོན་གཏན་ལ་འབེབས་པ་ནི། སའི་དངོས་གཞིའོ། །འགྲེལ་པ་ལྟ་བུའི་མདོའི་དོན་གཏན་ལ་འབེབས་པ་ནི། ལྷག་མ་བཞི་སྟེ། མདོའི་ཚིག་གི་དོན་གཉིས་ཀ་དང༌། སྡེ་སྣོད་གསུམ་དང༌། མདོ་བཤད་པའི་ཐབས་སྟོན་པར་བྱེད་པ་ཡིན་ནོ། །ཞེས་ཟེར་རོ། ། སྡོམ་རྣམ་གཉིས་ནི་ཐེག་པ་ཐུན་མོང་གི་སྡོམ། མངོན་པ་ཀུན་ལས་བཏུས་དང༌། ཐེག་པ་ཆེན་པོ་ཐུན་མོང་མ་ཡིན་པའི་སྡོམ་ཐེག་བསྡུས་སོ། །དེ་ལ་ཡང་འབན་ན་རེ༑ ས་སྡེ་ནས་ཐེག་པ་ཐུན་མོང་གི་ཆོས། བྱ་སྤུ་འཐོར་བ་ལྟར་གཏོར་ནས་ཡོད་པ་དེ་ཕྱོགས་གཅིག་བསྡུས་ནས་སྟོན་པ་ནི་དང་པོ་ཡིན་ལ། ས་སྡེ་ནས་ཐེག་པ་ཆེན་པོ་ཐུན་མོང་མ་ཡིན་པའི་ཆོས་འཐོར་ནས་ཡོད་པ་ཕྱོགས་གཅིག་ཏུ་བསྡུས་ནས་སྟོན་པ་གཉིས་པ་ཡིན། ཟེར་རོ། །ཐོ་ན་རེ། མདོར་ན་ཐེག་པ་ཐུན་མོང་གི་ཆོས་དང༌། ། ཐེག་པ་ཆེན་པོ་ཐུན་མོང་མ་ཡིན་པའི་ཆོས་འཐོར་ནས་ཡོད་པ་ཕྱོགས་གཅིག་ཏུ་བསྡུས་པ་ལ་སྡོམ་གཉིས་ཞེས་ཟེར་རོ། །སྡེ་བརྒྱད་ནི། ཕུང་པོ་ལྔའི་རབ་ཏུ་བྱེད་པ་དང༌༑ ཉི་ཤུ་པའི་རབ་ཏུ་བྱེད་པ་དང༌།

སུམ་ཅུ་པའི་རབ་ཏུ་བྱེད་པ་དང༌། ལས་སྒྲུབ་པའི་རིགས་དང༌། རྣམ་བཤད་རིགས་པ་དང༌། རྟེན་འབྲེལ་གྱི་མདོ་འགྲེལ་དང༌༑ མདོ་སྡེ་རྒྱན་གྱི་འགྲེལ་པ་དང༌། དབུས་མཐའི་འགྲེལ་པ་སྟེ་བརྒྱད་དོ། །དེ་ལ་དང་པོ་ལྔ་ནི། རང་རྒྱུད་དུ་བརྩམས་པ་དང༌། ཐ་མ་གསུམ་ནི། གཞན་འགྲེལ་དུ་བརྩམས་པའོ། ཁ་ཅིག་ན་རེ། བྱམས་པ་དང་འབྲེལ་བའི་ཆོས་སྡེ་ཉི་ཤུའི་གྲངས་ངེས་འབྱེད་པ་མི་འཐད་དེ། སློབ་དཔོན་དབྱིག་གཉེན་གྱིས་ས་བཅུ་པའི་འགྲེལ་པ་དང༌༑ བློ་གྲོས་མི་བཟད་པའི་མདོ་འགྲེལ་དང༌། ཆོས་ཉིད་（༦བ）ཀྱི་འགྲེལ་པ་སོགས་མཛད་པའི་ཕྱིར་དང༌། པཎྜི་ཏ་མུ་ནེ་ཤཱི་ན་རེ། ཕུང་པོ་ལྔའི་རབ་ཏུ་བྱེད་པ་དང༌༑ ཉི་ཤུ་པ་དང༌། སུམ་ཅུ་པ་བྱམས་པས་མཛད་ཅེས་གསུངས་པའི་ཕྱིར་རོ།། སློབ་དཔོན་ཤནྟི་པས་ཀྱང༌། ཤེས་རབ་མན་ངག་ཏུ། ཞི་གནས་དང༌། ལྷག་མཐོང་ནི༑ བྱམས་པས་མཛད་པའི་ཆོས་མངོན་པ་ཀུན་ལས་བཏུས་པ་ལས་རིག་པར་བྱའོ༑ ༑ཞེས་བཤད་ཅེས་ཟེར་རོ། །རྟོགས་པའི་བསྟན་པ་ནི། བསླབ་པ་གསུམ་མམ༑ ཕ་རོལ་ཏུ་ཕྱིན་པ་དྲུག་གོ །དེ་རྣམས་ཀྱི་ནང་ནས་རབ་དང༌། གཙོ་བོ་དང༌། མཆོག་ཏུ་གྱུར་པ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་སྟེ། མདོ་ལས། ཤ་རིའི་བུ། འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོས་ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་འཚང་རྒྱ་བར་འདོད་པས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ། །ཞེས་གསུངས་པའི་ཕྱིར་རོ། །དེས་ན་བྱང་ཆུབ་སེམས་དཔའ་རྟག་ཏུ་ངུ་ལྟར་འབད་པ་ཆེན་པོས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཐོས་བསམ་གྱི་སྒོ་ནས་ཚུལ་བཞིན་དུ་བསླབ་པར་བྱ་ཞིང༌། དགེ་བའི་བཤེས་གཉེན་བསྟེན་པའི་སྒོ་ནས་ཚེ་རབས་གཞན་དུའང་མི་འབྲལ་བའི་ཐབས་ལ་འབད་པར་རིགས་ཏེ། རྒྱལ་བ་ཐམས་ཅད་ཀྱི་བགྲོད་པ་གཅིག་པའི་ལམ་ཡིན་པའི་ཕྱིར་དང༌༑ མདོ་རྒྱུད་དུ་མ་ནས་སྔགས་པའི་གནས་ཡིན་པའི་ཕྱིར་རོ། །ཇི་སྐད་དུ་བྱང་ཆུབ་སེམས་འགྲེལ་ལས། །ཆོས་རྣམས་སྟོང་པ་འདི་ཤེས་ནས།

།ལས་དང་འབྲས་བུ་བརྟེན་པ་གང༌། །ངོ་མཚར་བས་ཀྱང་འདི་ངོ་མཚར། །རྨད་བྱུང་བས་ཀྱང་འདི་རྨད་བྱུང༌། །ཞེས་དང་བཞི་བརྒྱ་པ་ལས་ཀྱང༌། བསོད་ནམས་ཆུང་ངུས་ཆོས་འདི་ལ༑ ༑ཐེ་ཚོམ་ཟ་བར་ཡང་མི་འགྱུར། །ཐེ་ཚོམ་ཟ་བ་ཙམ་ཞིག་གིས། །སྲིད་པ་ཧྲུལ་པོར་བྱས་པར་འགྱུར། །ཞེས་གསུངས་པ་ལྟར་རོ། །དེ་ལྟ་བུའི་མདོ་སྡེ་རིན་པོ་ཆེ་འགྲེལ་པར་བྱེད་པ་ལ། བདག་ཉིད་ཆེན་པོ་ཀླུ་སྒྲུབ་ཀྱིས་རིགས་པའི་ཚོགས་དྲུག་ལ་སོགས་པས་ཤེར་ཕྱིར་གྱི་དོན་འགྲེལ་པར་བྱེད་པ་དང༌། སློབ་དཔོན་ཕྱོགས་ཀྱི་གླང་པོས། གཙོ་བོའི་དོན་སོ་གཉིས་སུ་བསྡུས་ནས་སྟོན་པ་བརྒྱད་སྟོང་པའི་དོན་བསྡུས་ཏེ། དེ་ཉིད་ལས། རྟེན་དང་དབང་དུ་བྱ་བ་དང༌། །ལས་ནི་སྒོམ་པ་དང་བཅས་དང༌། །རབ་དབྱེ་རྟགས་དང་ལྟུང་བ་དང༌། །ཕན་ཡོན་བཅས་པར་ཡང་དག་བརྗོད། །ཅེས་གསུངས་སོ། །ཡུམ་གསུམ་གཞུང་འགྲེལ་གནོད་འཇོམས་ཀྱིས་ནི། སྒོ་གསུམ་དང་རྣམ་གྲངས་བཅུ་གཅིག་གི་སྒོ་ནས་ཡུམ་འགྲེལ་པར་བྱེད་དོ༑ ༑རྗེ་བཙུན་བྱམས་པས། ཡུམ་གྱི་དོན་དངོས་བརྒྱད་དོན་བདུན་ཅུར་བསྡུས་ཏེ༑ ཉམས་ལེན་དང་སྦྱར་ནས་མངོན་རྟོགས་རྒྱན་མཛད་དོ། །བཞི་པོ་འདིས་འགྲེལ་བྱེད་གཞན་ལ་མ་ལྟོས་པར་ཡུམ་གྱི་དགོངས་པ་འགྲེལ་པས་ན། ཤིང་རྟ་ཆེན་པོའི་སྲོལ་འབྱེད་（༧ན）ཞེས་སྔ་རབས་པ་རྣམས་གསུངས་སོ། །འགའ་ཞིག་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་དངོས་བསྟན་སྙིང་པོའི་དོན་དང༌། ཤུགས་བསྟན་མངོན་པར་རྟོགས་པའི་རིམ་པ་གཉིས། དང་པོ་ནི། འཕགས་པ་ཀླུ་སྒྲུབ་ཀྱི་གཞུང་ལ་བརྟེན་ནས་གཙོ་བོར་འགྲེལ་པར་བྱེད་པ་དང༌། གཉིས་པ་ནི། རྗེ་བཙུན་གྱི་གཞུང་ལུགས་ལ་བརྟེན་ནས་གཙོ་བོར་འགྲེལ་པར་བྱེད་དོ། །ཞེས་བཞེད་དོ། ། དེ་ནི་ཤིན་ཏུ་འཐད་དེ། འགྲེལ་བྱེད་གཞན་གཉིས་ཀྱང་དེ་གཉིས་ཀྱི་རྗེས་སུ་འབྲང་བ་ཡིན་པའི་ཕྱིར་རོ། །དེ་ལ་འདིར་མངོན་པར་རྟོགས་པའི་རྒྱན་ནི་གང་བཤད་པར་བྱ་བའི་ཆོས་སོ། །དེ་ལ་འགྲེལ་པ་དུ་མ་ཡོད་པ་རྣམས་ཀྱི་ནང་ནས།

རྒྱས་འབྲིང་བསྡུས་གསུམ་གྱི་རྒྱན་དུ་སྦྱར་ཞིང༌། བསྟན་བཅོས་ཀྱི་འབྲེལ་གཙོ་བོར་བྱས་ནས། ཚིག་དོན་བདེ་བླག་ཏུ་རྟོགས་པའི་ཐབས་འགྲེལ་པ་དོན་གསལ་ལ་བརྟེན་ནས་འཆད་དོ། ། འདི་ལ་གསུམ་སྟེ། མཚན་དོན་དང༌། གཞུང་དོན་དང༌། བསྟན་བཅོས་ཇི་ལྟར་འགྱུར་བའི་ཚུལ་ལོ། །དང་པོ་ལ་གཉིས། དངོས་དང༌། ཞར་ལ་བྱུང་བའོ།། དང་པོ་ལ་གསུམ། མཚན་བསྒྱུར། མཚན་བཤད། མཚན་གྱི་དགོས་པའོ། ། དང་པོ་ནི། རྒྱ་གར་ཞེས་པ་ནི། འདུལ་བའི་ཚིག་ལེའུར་བྱས་པ་ལས། མཉན་ཡོད་གནས་བཅས་ཙམ་པ་ཀ །ཝ་ར་ཎ་སི་ཡངས་པ་ཅན། །རྒྱལ་པོའི་ཁབ་ནི་དྲུག་པ་སྟེ༑ ༑འདི་དག་གྲོང་ཁྱེར་ཆེན་པོར་ཤེས། །ཞེས་གསུངས་པ་ལྟར། གྲོང་ཁྱེར་ཆེན་པོ་དྲུག་གནས་པའི་ཕྱོགས་ལ་འདོད་རྒྱལ་དུ་བརྡ་བྱས་པ་སྟེ། དེ་རྣམས་ཀྱི་སྐད་དུ། ཨ་བྷི་ནས་བྲིཏྟིའི་བར་རོ། །བོད་ཀྱི་སྐད་དུ། ཤེས་རབ་ནས་འགྲེལ་པའི་བར་རོ།། དེ་ཡང་ཨབྷི་ས་མ་ཡ་ནི་མངོན་པར་རྟོགས་པ། ཨ་ལཾ་ཀཱ་ར་ནི་རྒྱན། ནཱ་མ་ནི་ཞེས་བྱ་བ། པྲཛྙཱ་པཱ་ར་མི་ཏ་ནི་ཤེར་ཕྱིན། ཨུ་པ་དེ་ཤ་ནི་མན་ངག ཤཱསྟྲ་ནི་བསྟན་བཅོས༑ བྲིཏྟི་ནི་འགྲེལ་པའོ། ། གཉིས་པ་ནི། ཤེར་ཕྱིན་ནི་འདིའི་རྩ་བའི་མདོའོ། །མན་ངག་ནི་མདོའི་དོན་རྒྱ་ཆེན་པོ་ཚིག་ཉུང་ངུས་བདེ་བླག་ཏུ་རྟོགས་པར་བྱེད་པའོ། ཁྱུང་རིན་ཆེན་གྲགས་ནི། སྦས་པ་ལྟ་བུའི་དོན་གསལ་བར་བྱེད་པས་ན་མན་ངག་ཅེས་འཆད་དོ།།

 བསྟན་བཅོས་ནི་སྔར་བཤད་པ་ལྟར་རོ། །མངོན་རྟོགས་ནི་ཤེས་རྒྱུད་ལ་སྐྱེ་བའི་རིམ་པའོ། །རྒྱན་ནི་རང་བཞིན་གྱི་རྒྱན་ཏེ། མདོ་སྡེ་རྒྱན་ལས། གཟུགས་རྒྱན་རང་བཞིན་ཡོན་ཏན་ལྡན་པ་མེ་ལོང་ནང་སོང་བ། །མཐོང་བའི་དབང་གིས་མི་རྣམས་རབ་ཏུ་དགའ་བའི་མཆོག་བསྐྱེད་པ། །དེ་བཞིན་ལེགས་གསུང་རྟག་ཏུ་རང་བཞིན་ཡོན་ཏན་ལྡན་པ་ཡི། །ཆོས་ཀྱང་དོན་རྣམས་ཕྱེ་བས་མཁས་རྣམས་འདི་ན་དགའ་མཆོག་སྐྱེད། །ཅེས་སོ། །ཞེས་བྱ་བ་ནི་མིང་འདི་སྐད་ཅེས་པའི་དོན་ནོ། །འགྲེལ་པ་ནི་ཚིག་དོན་གཉིས་ལས་ཕྱི་མ་གཙོ་བོར་འགྲེལ་པའོ། །གསུམ་པ་ནི། ལོ་ཙྪ་བ་ལ་བྱས་ཤེས་དྲིན་གཟོའི་（༧བ）བློ་སྐྱེ་བ་དང༌། ཆོས་ཁུངས་བཙུན་པར་མཚོན་བྱེད་དུ་བྱས་པའོ། ། གཉིས་པ་ལ་གཉིས། གཞུང་ཚད་རྟོགས་པའི་ཡན་ལག་ཏུ་བམ་པོའི་གྲངས་དང༌༑ འགྱུར་མཐར་ཕྱིན་པའི་ཡན་ལག་ཏུ་ཕྱག་འཚལ་བའོ། །དང་པོ་ནི། བམ་པོ་ལ་ཆེ་བ་ཤོ་ལོ་ཀ་སྟོང་གི་སུམ་ཆ་ལ་བྱས་པ་དང༌། ཆུང་བ་ཤོ་ལོ་སུམ་བརྒྱ་ལ་བྱས་པ་གཉིས་ལས། འདིར་ཐ་མ་སྟེ། རྒྱ་དཔེ་ལ་ཤོ་ལོ་ཀ་སྟོང་ལྔ་བརྒྱ་ཞེས་འབྱུང་ཞིང་བམ་པོ་ལྔར་བྱས་པས་སོ། །དང་པོ་ནི་ལྔ་ཡོད་པའི་ཐོག་མ་སྟེ་འཆད་པར་འགྱུར་བའོ༑ ༑གཉིས་ནི། སངས་རྒྱས་དང་བྱང་སེམས་དཔའ་ཐམས་ཅད་ལ་ཕྱག་འཚལ་ལོ༑ ༑ཞེས་པ་ནི། སྒྱུར་བྱེད་ལོ་ཙྪ་བའི་ཕྱག་སྟེ་འགྱུར་མཐར་ཕྱིན་པའི་ཆེད་ཡིན་པའི་ཕྱིར་རོ། ། ཀ༢ གཞུང་གི་དོན་བཤད་པ་ལས། ཁ༡ རྒྱན་གྱི་བཤད་པ་ལ་འཇུག་པ། གཉིས་པ་ལ་གསུམ། རྒྱན་གྱི་བཤད་པ་ལ་འཇུག་པ་དང༌། བཤད་པ་ཉེ་བར་དགོད་པ་དང༌། བཤད་པ་མཐར་ཕྱིན་པའི་བྱ་བའོ། །དང་པོ་ལ་གསུམ། མཆོད་པར་བརྗོད་ཅིང་རྩོམ་པར་དམ་བཅའ་བ་དང༌། བླ་མ་བརྒྱུད་པས་ཇི་ལྟར་བཤད་པའི་ཚུལ་དང༌། དབྱེ་བར་རིགས་པའི་རྒྱུ་མཚན་ཁེངས་སྐྱུང་དང་བཅས་པའོ༑ ༑དང་པོ་ནི། ཕྱག་འཚལ་ལོ། །ཞེས་སྦྲེལ་ལོ། །གང་ལ་ན། ཤེས་རབ་ཀྱི་ཕ་རོལ་ཏུ་ཕྱིན་པ་ལའོ། །ཇི་ལྟར་ན། ལུས་ངག་ཡིད་གསུམ་གུས་པས་ཏེ། བཟང་སྤྱོད་ལས། ལུས་དང་ངག་ཡིད་དང་བས་ཕྱག་བགྱིའོ།

།ཞེས་གསུངས་སོ། ། དགོས་པ་གང་གི་དོན་དུ་ན། གཉིས་ལས། རང་དོན་གྱི་དགོས་པ་ནི། རྒྱ་ཆེ་རོལ་པ་ལས། བསོད་ནམས་རྣམ་སྨིན་བདེ་སྟེར་སྡུག་བསྔལ་ཐམས་ཅད་སེལ། །བསོད་ནམས་ལྡན་པའི་མི་ཡི་བསམ་པ་རྣམས་ཀྱང་འགྲུབ། །བདུད་བཅོམ་ནས་ནི་བྱང་ཆུབ་མྱུར་དུ་རེག་པར་འགྱུར། །མྱ་ངན་ལས་འདས་ཞི་བསིལ་བའི་དངོས་པོ་ཐོབ།། ཅེས་སོ། །གཞན་དོན་གྱི་དགོས་པ་ནི། དམ་པ་ལ་གཉིས་ཏེ། རིགས་ཀྱིས་ཕྱེ་བའི་དམ་པ་དང༌། སྤྱོད་པས་ཕྱེ་བའི་དམ་པའོ། །དང་པོ་ནི། རིགས་བཞིའི་ནང་ནས་རྒྱལ་རིགས་དང༌། བྲམ་ཟེའི་རིགས་ཏེ། དེས་ཐོག་མར་རང་གི་དད་པའི་ལྷ་ལ་ཕྱག་འཚལ་ནས་བྱ་བ་ལ་འཇུག་པའི་ཕྱིར་རོ། །གཉིས་པ་ནི། རིགས་བཞི་གང་ཡང་རུང་སྟེ། སངས་རྒྱས་ཀྱི་བསྟན་པའི་སྒོར་ཞུགས་ཕྱིན་ཆད་ངེས་པར་དཀོན་མཆོག་གསུམ་ལ་སྐྱབས་སུ་སོང་ནས་བྱ་བ་ལ་འཇུག་པའི་ཕྱིར་རོ། །འདིར་ཡང་སློབ་དཔོན་རང་ཉིད་དམ་པའི་སྤྱོད་པ་དང་མཐུན་པར་སྟོན་པའི་ཆེད་དུའོ།། རང་ཉིད་དམ་པར་རྟོགས་པ་ལ་དགོས་པ་ཅི་ཡོད་ཅེ་ན། སྐྱེས་བུ་དམ་པས་བྱས་པའི་བསྟན་བཅོས་ཡིན་པས་ཞེས་བསྟན་བཅོས་ལ་གཞན་འཇུག་པའི་དགོས་པ་ཡོད་དོ། །བྱ་བ་ཅི་འདོད་ནས་ཕྱག་འཚལ་བ་ཡིན་ཞེ་ན། རྣམ་པར་དབྱེ་ཕྱིར་ཞེས་རྩོམ་པར་དམ་བཅའ་བར་འདོད་ནས་སོ། །གང་གིས་ཤེ་ན། ཤེར་ཕྱིན་དེའི་རྒྱན་ཚིག་ལེའུར་བྱས་པ་དག་གིའོ། །དབྱེ་བར་དམ་བཅའ་མནོས་པ་ལ་དགོས་པ་ཅི་ཡོད་ཅེ་ན། རྩོམ་པ་མཐར་ཕྱིན་པའི་ཆེད་དུ་སྟེ། ཤེས་རབ་སྡོང་བུ་ལས། དམ་པ་མང་པོས་ཁས་འཆེ་（༨ན）མི་བྱེད་ལ། །གལ་ཏེ་དཀའ་བའི་ཁས་ནི་བླངས་གྱུར་ན༑ ༑རྡོ་ལ་རི་མོ་བྲིས་པ་ལྟ་བུར་ནི། །ཤི་ཡང་གཞན་དུ་བྱེད་པར་མི་འགྱུར་རོ།། ཞེས་གསུངས་སོ། །བསྟན་བཅོས་རྣམ་པར་དབྱེ་བ་ལ་དགོས་པ་ཅི་ཡོད་ཅེ་ན། ཡུམ་རྒྱས་འབྲིང་བསྡུས་པ་ཀུན་གྱི་རྒྱན་དུ་རྟོགས་པར་འགྱུར་བའི་ཕྱིར་དུའོ། ། དེས་ན་ཚིགས་སུ་བཅད་པ་འདིས་ནི། །འགྲེལ་པ་རྩོམ་པའི་དགོས་སོགས་ཆོས་བཞི་ཡང་བསྟན་ཏེ།

དེའི་རྒྱན་ཚིག་ལེའུར་བྱས་པ་དག །ཅེས་པས་ནི་བརྗོད་བྱ་བསྟན་ཏེ། མངོན་རྟོགས་རྒྱན་ཚིག་དོན་དང་བཅས་པ་བསྟན་བྱ་ཡིན་པའི་ཕྱིར་རོ།། ཀུན་གྱི་རྒྱན་དུ་འགྱུར་བར་ནི། །ཞེས་པས་དགོས་པ་བསྟན་ཏེ། བསྟན་བཅོས་འདིའི་བསྒྲུབ་བྱ་ཡིན་པའི་ཕྱིར་རོ། །ཤེས་རབ་ཕ་རོལ་ཕྱིན་པ་ལ། །ཞེས་པས་ཉིང་དགོས་བསྟན་ཏེ། །འགྲེལ་པ་འདི་ལ་བརྟེན་ནས་ཐོས་བསམ་བྱས་པའི་སྟོབས་ཀྱིས་ཐོབ་པར་འགྱུར་བའི་འབྲས་བུ་ཡིན་པའི་ཕྱིར་རོ། །བསྟན་བཅོས་དང༌༑ དགོས་པའི་ཡང་དགོས་པ་རྣམས་སྔ་མ་མེད་པར་ཕྱི་མ་མི་འབྱུང་བ་ནི་འབྲེལ་བ་སྟེ་ཤུགས་བསྟན་ཏོ། །རྣམ་པར་དབྱེ་ཞེས་པས་ནི་དམ་བཅའ་སྟོན་ལ། གུས་ཕྱག་འཚལ་ཞེས་ཕྱག་ཡུལ་དང་སྦྲེལ་བས་ནི་མཆོད་བརྗོད་བསྟན་ཏོ། ། གཉིས་པ་ནི། པཎྜིཏ་འབུམ་པ་ལྟར་ན། ཀུན་གྱི་རྒྱན་དུ་འགྱུར་བར་ནི། །རྣམ་པར་དབྱེ་ཞེས་འགྲེལ་པ་རྩོམ་ན། ཀུན་གྱི་རྒྱན་ཡིན་པར་གང་ལས་རྟོགས། ཞེས་རྩོད་པ་ཞིག་བསྟན་ཏོ། །དེའི་ལན་དུ་མཁས་པ་བཞིའི་ལེགས་བཤད་ལས་སོ། ། ཞེས་དང༌། ལོ་ཙྪ་ཆེན་པོ་ལྟར་ན། དེའི་རྒྱན་ཚིག་ལེའུར་བྱས་པ་དག །རྣམ་པར་དབྱེ་ཞེས་བཤད་པར་དམ་བཅའ་ན། བསྟན་བཅོས་ཀྱི་དོན་རྟོགས་ནས་རྩོམ་མམ། མ་རྟོགས་ནས་རྩོམ། གཉིས་པ་ལྟར་ན། རྩོམ་པར་མི་ནུས་ལ། དང་པོ་ལྟར་ན། བསྟན་བཅོས་ཀྱི་དོན་ཐམས་ཅད་མངོན་སུམ་དུ་རྟོགས་ནས་རྩོམ་མམ། བླ་མ་སྔ་མའི་མན་ངག་ལ་བརྟེན་ནས་རྩོམ། དང་པོ་མི་རིགས་ཏེ། ཁྱོད་ལ་སོ་སོ་རང་གིས་རིག་པའི་ཡེ་ཤེས་མེད་པའི་ཕྱིར་རོ། །གཉིས་པ་ལྟར་ན། བླ་མ་གང་གི་མན་ངག་ལ་བརྟེན་ནས་རྩོམ་ཞེ་ན། ཞེས་ཉི་ཟླ་ལྟ་བུའི་ལུགས་ཆེན་པོ་གཉིས་བྱུང་ངོ༌། ། འོན་ཀྱང་འདི་ལྟར་རྟོགས་ཏེ། ཀུན་གྱི་རྒྱན་དུ་འགྱུར་བར་ནི། །རྣམ་པར་དབྱེ་ཕྱིར༑ ༑ཞེས་ཀུན་གྱི་རྒྱན་དུ་རྩོམ་ན། བླ་མ་སྔ་མའི་མན་ངག་དང༌། རང་གི་ཤེས་རབ་ཀྱི་སྟོབས་དང༌། །ཡི་དམ་ལྷའི་མཐུ་སྟེ་བསྟན་བཅོས་རྩོམ་པའི་རྒྱུ་གསུམ་ལས༑ གང་གི་སྒོ་ནས་རྩོམ་ཞེས་པའི་དྭོགས་པ་བཀོད་ནས།

ལན་དུ་གསུམ་གའི་སྒོ་ནས་རྩོམ་ཞེས་བསྟན་ཏོ། །དེ་ལ་དང་པོ་ལ་བཞི། ཐོགས་མེད་དང༌། དབྱིག་གཉེན་དང༌། འཕགས་པ་གྲོལ་སྡེ་དང༌། བཙུན་པ་གྲོལ་སྡེས་ཕྱེ་ཚུལ་ལོ། ། དང་པོ་ནི། འབུམ་པ་ལྟར་ན། རྣམ་བཤད་མཛད་ཅེས་དྲང་ངོ༌། །གང་གི་ན། བསྟན་བཅོས་ཆེན་པོ་སྟེ་རྒྱལ་བའི་ཡུམ་རྣམས་ཀྱིས་སོ། །དེ་ཡང་ཚིག་གསལ་ལས༑（༨བ）བསྟན་བཅོས་ནི། ཉོན་མོངས་དགྲ་རྣམས་མ་ལུས་འཆོས་པ་དང༌།། ངན་འགྲོ་སྲིད་ལས་སྐྱོབ་པ་གང་ཡིན་པ། །འཆོས་སྐྱོབ་ཡོན་ཏན་ཕྱིར་ན་བསྟན་བཅོས་ཏེ། །གཉིས་པོ་འདི་དག་གཞན་གྱི་ལུགས་ལ་མེད། །ཅེས་པའི་ངེས་ཚིག་གི་ཚུལ་གྱིས་ན་བསྟས་བཅོས་ཏེ། དེ་ཡང་ཁྱད་པར་ཅན་རྒྱལ་བའི་ཡུམ་རྣམས་སོ།། ཞེས་སོ། །གང་གིས་ན། འཕགས་པ་ཐོགས་མེད་སྐྱོབ་ཉིད་ཀྱིས་སོ། །དེའི་ཡོན་ཏན་ཇི་ལྟ་བུ་ཡིན་ཞེ་ན། རང་དོན་གྱི་ཡོན་ཏན་ནི། སོ་སྐྱེའི་ས་ལས་རིང་དུ་སོང་བས་ན་འཕགས་པ་སྟེ། སྤངས་པ་དང༌། ཆགས་ཐོགས་མེད་པའི་ཡེ་ཤེས་མངའ་བས་ཐོགས་མེད་ཏེ་རྟོགས་པའི་ཡོན་ཏན་ནོ། །གཞན་དོན་ནི། རང་གི་གཟིགས་པའི་ལམ་གཞན་ལ་བསྟན་ནས་སྡུག་བསྔལ་རྒྱུ་བཅས་ལས་སྐྱོབ་པར་བྱེད་པ་སྟེ། རྣམ་འགྲེལ་ལས། སྐྱོབ་པ་ཉིད་གཟིགས་ལམ་གསུངས་པ། ། ཞེས་གསུངས་པ་ལྟར་རོ། །རྒྱུ་གང་ལ་བརྟེན་ནས་སྐྱོབ་ཅེ་ན། རྒྱུད་ལྔའི་འགྲོ་བ་ལ་སྙིང་རྗེས་ཆགས་པས་ཀུན་ཏུ་ལྷག་པར་སྙིང་རྗེས་ཆགས་པར་མཛད་པ་ལ་བརྟེན་ནས་སོ། །གང་ལ་བརྟེན་ནས་ཞེ་ན། མི་ཕམ་མགོན་ལ་དངོས་སུ་གསན་ནས་ཏེ༑ ཀྱེ་མ་ཡབ་ཅིག་བདག་གི་སྐྱབས། །ངལ་བརྒྱས་འབད་ཀྱང་འབྲས་མ་མཆིས༑ ༑ཅི་ཕྱིར་ཆར་སྤྲིན་རྒྱ་མཚོའི་དཔུང༌། །གདུང་བས་བསྲེགས་ཏེ་སྐོམ་ཚད་བབ༑ ༑ཅེས་སྨྲས་པའི་ལན་དུ། ལྷ་ཡི་རྒྱལ་པོས་ཆར་ཕབ་ཀྱང༌། །ས་བོན་མི་རུང་མི་འཁྲུངས་ལྟར། །སངས་རྒྱས་རྣམས་ནི་བྱོན་གྱུར་ཀྱང༌། །སྐལ་བ་མེད་པས་བཟང་མི་མྱོང༌། །ཞེས་གསུངས་པས་སོ། །གང་དུ་ན། འཕགས་པ་ཐོགས་མེད་ཅེས་བྱ་གྲགས་པ་གསལ་ལྡན་ཤེས་རབ་ལྡན་པའི་མཆོག་གྱུར་པས། །དེ་ཉིད་རྣམ་པར་ངེས་པའི་བཤད་པ་རབ་ཏུ་སྦྱར་མཛད།

།ཅེས་གསུངས་པ་ལྟར་རོ། ། རྒྱན་སྣང་ལས། དེ་ཡང་འདི་ལྟར་ཐོས་ཏེ། འཕགས་པ་ཐོགས་མེད་ཀྱིས་གསུང་རབ་མ་ལུས་པའི་དོན་ཐུགས་སུ་ཆུད་ཅིང་རྟོགས་པ་ཐོབ་པ་ཡིན་དུ་ཟིན་ཀྱང༌༑ ༑ཟློས་ཏེ་གསུང་བ་མང་བ་དང་ཟློས་ཏེ་གསུངས་པ་མ་ཡིན་པའི་ཕྱོགས་ལ་ཡང་ཚིག་སོ་སོར་རྣམ་པར་བཅད་པ་མ་གཟིགས་པ་དང༌། ཟབ་པ་ཉིད་ཀྱིས་ན་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་དཔོག་པར་མ་དཔྱོད་ནས་ཡིད་མི་བདེ་བ་རྗེས་སུ་ཐོབ་པར་གྱུར་ཏོ། །དེ་ནས་དེའི་དོན་དུ་བཅོམ་ལྡན་འདས་འཕགས་པ་བྱམས་པ་མཉེས་པར་བྱས་ནས། ཤེས་རབ་ཀྱི་ཕ་རོལ་ཏུ་ཕྱིན་པའི་མདོའི་བཤད་པ༑ མངོན་པར་རྟོགས་པའི་རྒྱན་གྱི་ཚིག་ལེའུར་བྱས་པའི་བསྟན་བཅོས་མཛད་དོ། །དེ་གསན་ནས་ཡང་འཕགས་པ་ཐོགས་མེད་ཀྱིས། སློབ་དཔོན་དབྱིག་གཉེན་ལ་སོགས་པ་ལ་ཡང་བཤད་པ་ཡིན་ནོ། །ཞེས་བཞེད་དོ། །ཟླ་འོད་ལས་ནི། མཆོག་ཏུ་ཟབ་པའི་ཕྱིར་བྱང་ཆུབ་སེམས་དཔའ་མ་ཡིན་པ་རྣམས་ཀྱིས་རྗེས་སུ་རྟོགས་པར་དཀའ་བས་ཐུགས་རྗེས་དེ་རྟོགས་པའི་དོན་དུ། འཕགས་པ་བྱམས་པས་（༩ན）བསྡུས་པའི་རྗེས་ལ་དུས་དེར་གནས་པ་ཉིད་ན། མངོན་པར་རྟོགས་པའི་རྒྱན་གྱི་ཚིག་ལེའུར་བྱས་པའི་བསྟན་བཅོས་ཀྱི་གསལ་བར་མཛད་ཀྱི། འཕགས་པ་ཐོགས་མེད་ཀྱིས་བསྒྲུབས་ནས་དུས་ཕྱིས་བྱས་ཞེས་པ་ནི། སེང་གེ་བཟང་པོ་ལ་སོགས་པ་རྣམས་ཀྱི་འཁྲུལ་བ་སྟེ། སྔོན་དུ་བྱས་པ་ལ་རྗེས་སུ་བརྗོད་ཅེས་པ་ནི་གཞན་དག་གིའོ། །ཞེས་འཆད་དོ། །གཉིས་པ་ནི། རྣམ་པར་བཀྲོལ་ཞེས་དྲང་ངོ༌། །གང་ན་སྔ་མ་ལྟར་རོ། །གང་གིས་ནས། དབྱིག་གཉེན་གྱིས་སོ། ། དེ་ལ་འབུམ་པ་ལྟར་ན། དབྱིག་ནི་ནོར་དང་ཤེས་རབ་གཉིས་ལས་ཤེས་རབ་བོ།། གཉེན་ནི་ལྡན་པའི་དོན་ཡིན་པས་ན་ཤེས་རབ་དང་ལྡན་པ་ཞེས་དོན་ལྡན་གྱི་མཚན་ནོ། །ཡོན་ཏན་ཇི་ལྟ་བུ་དང་ལྡན་ཞེ་ན། འགྲོ་དོན་ནི་མངོན་མཐོ་དང་ངེས་ལེགས༑ རྩ་ལག་ནི་དེ་སྒྲུབ་བྱེད་དེ་འགྲོ་བའི་དོན་སྒྲུབ་པར་བྱེད་པའི་ཡོན་ཏན་ནོ༑ ༑ཞེས་པའི་དོན་ནོ། །སྔ་མས་ནི་ཤེས་རབ་ཀྱི་ཆ་བསྟན་ལ།

ཕྱི་མས་ནི་བརྩེ་བའི་ཆ་བཤད་དོ། །ལོ་ཙྪ་བ་ཆེན་པོ་ལྟར་ན། དབྱིག་གི་བཤད་པ་ནི། འགྲོ་དོན་ཏེ་གསེར་ལ་སོགས་པའི་དབྱིག་འདོད་པར་བྱ་བ་བཞིན་དུ་འགྲོ་དོན་ཡང་འདོད་པར་བྱ་བ་ཡིན་པའི་ཕྱིར་རོ། །གཉེན་གྱི་བཤད་པ་ནི་རྩ་ལག་གོ །དེས་ན་མཚན་གྱི་དོན་སྔ་མ་ཕྱི་མས་བཤད་པ་འགྲོ་བའི་དོན་སྒྲུབ་པར་བྱེད་ཅེས་པའོ། །མཁས་པའི་གསུང་སྒྲོས་བཀོད་པ་ནི་གསུང་རབ་ཀྱི་འཆད་ཚུལ་མཐོང་བའི་སྒོ་ནས་རང་ཉིད་བློ་ཆེ་བ་དང༌། མཁས་པའི་ལེགས་བཤད་མི་ནུབ་པའི་ཕྱིར་ཏེ། གཞན་དུ་ཡང་ཤེས་པར་བྱའོ། །ཇི་ལྟར་ན། ཤེས་བྱ་ནང་གི་ཡིན་པ་ལ། ཡང་དག་པར་བརྟེན་ནས་སོ། །དེའི་རྒྱུ་མཚན་ནི། རང་གི་ལྟ་བ་སེམས་ཙམ་ལ་མོས་པ་གཙོ་བོར་བྱེད་པས་སོ། །དུས་ནམ་གྱི་ཚེ་ན། ཐོགས་མེད་ཀྱི་རྣམ་བཤད་མཛད་པའི་འོག་ཏུའོ།། གང་དུ་ན། དངོས་དང་དངོས་མེད་རྣམ་དབྱེའི་ཕྱོགས་ལ་མཁས་པར་ཤེས་པའི་མངོན་རློམ་གྱིས་མཐོ་བའོ། །སློབ་དཔོན་དབྱིག་གཉེན་གྱིས་ནི་གཞུང་གི་འགྲེལ་པར་དོན་བཤད་པ་ལ་གནས་ཐོབ་གྱུར། །ཅེས་པ་ལྟར་ཉི་ཁྲི་གཞུང་འགྲེལ་དུའོ།། གསུམ་པ་ནི། རྣམ་པར་ཕྱེ་ཞེས་དྲང་ངོ༌། །གང་ན་སྔ་མ་ལྟར་རོ། །གང་གིས་ན། རྣམ་པར་གྲོལ་བའི་སྡེ་ཞེས་བྱ་བས་ཀྱང་ངོ༌། །དེའི་ཡོན་ཏན་གྱི་ཁྱད་པར་གང་ཞེ་ན༑ འཕགས་པའི་ཁོངས་སུ་གཏོགས་པ་ཡི། །ཞེས་འཇིག་རྟེན་ལས་འདས་པའི་ལམ་ཐོབ་པས་སོ། །ཇི་ལྟར་ན། དབུ་མར་གནས་པའི་བློས་ཕྱེ་བས་སོ། །འགྱུར་འདི་ལྟར་ན། ཤེས་བྱ་ནང་གི་ཡིན་པ་ལ། ཞེས་པ་ལ་ཟུར་ཟ་ལ། གཟུ་བོར་གནས་པའི་བློས་རྣམ་ཕྱེ། །ཞེས་པའི་འགྱུར་ལྟར་ན། རང་གི་མོས་པ་གཙོར་བྱེད་པ། ཞེས་པ་ལ་ཟུར་ཟའོ། །ཞེས་སྔ་མ་རྣམས་འཆད་དོ། །འོ་ན་དབྱིག་གཉེན་གྱིས་མདོའི་དོན་དབུ་མར་མ་བཤད་དམ་ཞེ་ན། དབྱིག་གཉེན་དེས་བྱས་པའི་འགྲེལ་པ་ཡུམ་（༩བ）དོན་ཇི་ལྟ་བ་བཞིན་དུ་བྱས་པ་མིན་པར་མཐོང་ནས་དགོངས་པ་ཇི་ལྟ་བ་བཞིན་དུ་བྱས་སོ། །གང་དུ་ན། རྣལ་འབྱོར་གོམས་པས་དོན་གྱི་དེ་ཉིད་བསྲུབས་ལས་འཇིག་རྟེན་འདས་པའི་ཤེས་ལྡན་པར།

།སྐྱེས་འགྱུར་བློ་བཟང་འཕགས་པ་རྣམ་གྲོལ་སྡེ་ཡིས་འགྲེལ་པ་ལ་ནི་ཆེར་འབད་ལ། །ཞེས་པ་ལྟར་ཉི་ཁྲིའི་འགྲེལ་པར་རོ། །བཞི་པ་ནི། རྣམ་བཤད་བྱས། །ཞེས་དྲང་ངོ༌། །གང་གི་ན། སྔ་མ་ལྟར་རོ། །གང་གིས་ནི། བཙུན་པ་རྣམ་གྲོལ་སྡེ་ཞེས་པས་སོ། །དེའི་ཡོན་ཏན་ཇི་ལྟ་བུ་ཞེ་ན། དད་པའི་ས་ལ་གནས་པ་ཡིས་སོ། །དུས་ནི་འཕགས་པས་མཛད་པ་དེ་ཡི་འོག་ཏུའོ། །ཇི་ལྟར་ན། བསྟན་བཅོས་རྒྱན་གྱི་ཚིག་དོན་མཐའ་དག་ཚང་བར་མ་རྙེད་པར། རང་གི་བློ་དང་རྗེས་སུ་མཐུན་པར་རོ། །དེ་ཡང་འཕགས་པའི་རྗེས་སུ་འབྲངས་ནས་རྣམ་བཤད་བྱས་པ་ཡིན་གྱི། མངོན་རྟོགས་རྒྱན་གྱི་ཚིག་དོན་མཐའ་དག་རང་གི་ཤེས་རབ་ཀྱི་སྟོབས་ཀྱིས་རྟོགས་ནས་བྱས་པ་མིན་ཞེས་པའི་དོན་ཏེ། རང་དང་རྗེས་མཐུན་རྣམ་བཤད་བྱས། །ཞེས་གསུངས་པས་ཤེས་སོ། །གཞན་དུ་སྤྲོས་ནས་འཆད་པ་ལ་སྙིང་པོ་མ་མཐོང་ངོ༌། །གང་དུ་ན། མཐའ་གཅིག་སྐྱེས་གྱུར་མི་མཐུན་ཕྱོགས་ལྟ་ཞི་བྱེད་བསྟན་བཅོས་ལ་མཁས་རྟོགས་ལྡན་གང༌། །རྣམ་གྲོལ་སྡེ་ཞེས་ཚིག་ཏུ་འཇིག་རྟེན་ན་གྲགས་གཞན་པ་དེས་ནི་རྣམ་འགྲེལ་མཛད། །ཅེས་པ་ལྟར་ཉི་ཁྲི་རྣམ་འགྲེལ་དུའོ། །གསུམ་པ་ནི། རང་གི་ཤེས་རབ་ཀྱི་སྟོབས་ཀྱིས་ཡང་རྩོམ་ཞེས་སྟོན་པ་ནི་བསྟན་བཅོས་རྒྱས་འབྲིས་བསྡུས་པ་མཐའ་དག་གི་ཚིག་དོན་འདི་རང་གི་བློའི་སྟོབས་ཀྱིས་ཇི་ལྟ་བ་བཞིན་རྙེད་པ་གང་ཡིན་པ་དེ་ཡ་མཚན་ནོ། །ཞེས་རང་ཉིད་ཤེར་ཕྱིན་གྱི་དོན་རྟོགས་པའི་སྐལ་བ་དང་ལྡན་ཞིང༌། ཤེས་རབ་ཀྱི་ཆེ་བ་བསྟན་པའོ། །གང་ལ་བརྟེན་ནས་ཤེ་ན༑ སྔར་བཤད་པ་དེ་ལྟར་མཁས་པ་བཞིས་ཚིག་དོན་སྣང་བར་བྱས་ཤིང་གསལ་བར་བྱས་པ་ལ་བརྟེན་ནས་སོ། །འོ་ན་བརྩམས་པ་ལ་དགོས་པ་མེད་དོ་ཞེ་ན། དབྱིག་གཉེན་སོགས་འགའ་ཞིག་ཁོ་ནས་ཡུམ་གྱི་དགོངས་པ་ཇི་ལྟ་བ་བཞིན་མ་རྙེད་པའི་དོན་རྙེད་པས་དགོས་པ་ཡོད་དོ། །སྙིང་པོའི་དོན་ཇི་ལྟར་རྙེད་ཅེ་ན། འཕགས་པས་རྙེད་པ་དེ་ལྟར་རོ། །དེས་ན་རྒྱས་འབྲིང་བསྡུས་པ་ཀུན་གྱི་རྒྱན་དུ་རྟོགས་པས་ནི་རྗོད་བྱེད་མཐའ་དག་རྙེད་ཅིང༌།

སྙིང་པོའི་དོན་དབུ་མར་གནས་པ་དང༌༑ མངོན་རྟོགས་ཀྱི་དོན་ཕྱིན་ཅི་མ་ལོག་པར་རྟོགས་པས་ནི། བརྗོད་བྱ་མཐའ་དག་རྙེད་པ་སྟེ། དེ་ཡང་སྔ་མས་ནི། སྐུ་མཆེད་གཉིས་ཀྱི་འགྲེལ་པ་ལས་དང༌། ཕྱི་མས་ནི། རྣལ་གྲོལ་སྡེ་གཉིས་ཀྱི་འགྲེལ་པ་ལས་ཁྱད་ཞུགས་པར་བསྟན་ཏོ། །དེ་ཡང་རང་གི་ཡི་དམ་གྱི་ལྷའི་མཐུ་ལས་རྙེད་པ་ཡིན་ནོ། །ཞེས་སྟོན་པ་ནི་（༡༠ན）སངས་རྒྱས་སོགས་ཡི་དམ་གྱི་ལྷའི་དབང་གིས་རྙེད་པ་ནི། སངས་རྒྱས་ཀྱི་བྱིན་བརླབས་ཐོབ་པའི་མཁས་པ་རྣམས་ཀྱིས་ནི་ཡུམ་གྱི་ཚིག་དོན་དབྱེ་བར་རིགས་ཏེ། སངས་རྒྱས་ལ་བྱས་ཤེས་དྲིན་གཟོའི་ལན་དུ་མཆོད་པའི་མཆོག་ཀྱང་ཤེར་ཕྱིན་གྱི་ཆོས་སྤྱོད་ལ་འཇུག་པ་ལས་གཞན་མེད་པའི་ཕྱིར། དེ་ལྟར་ཡང༌། ཤེར་ཕྱིན་དཔལ་མཆོག་དང་པོ་ལས། ཤེས་རབ་ཀྱི་ཕ་རོལ་ཏུ་ཕྱིན་པ་འབྲི་བ་དང༌། ཀློག་པ་དང༌༑ ཉན་པ་དང༌། འཛིན་པ་དང༌། ཁ་ཏོན་བྱེད་པ་དང༌། འཆད་པ་དང༌། སེམས་པ་དང༌། སྒོམ་པ་ནི་དེ་བཞིན་གཤེགས་པ་ཐམས་ཅད་ལ་མཆོད་པའི་ཆོ་ག་རྒྱས་པའོ། །ཞེས་སོ། །སངས་རྒྱས་ཀྱི་དབང་གིས་གང་རྙེད་ཅེ་ན། ཤིན་ཏུ་རྙེད་པར་དཀའ་བ་ཟབ་མོའི་ལམ་འདིའོ། །རྙེད་དཀའ་བའི་རྒྱུ་མཚན་གང་ཞེ་ན། དབྱིག་གཉེན་སོགས་མཁས་པར་གྲགས་པས་ཀྱང་མ་རྙེད་པ་དེ་ལྟས་ཏེ་དེའི་ཕྱིར། རྒྱུ་གང་ལས་ཤེ་ན། ཅི་ཞིག་ལྟར་ཏེ་ཚོགས་བསགས་པའི་སྟོབས་ལས་ཡིན་ཏེ། སངས་རྒྱས་རྣམས་ལ་ལྷག་པར་བྱས། 

།དེ་ལ་དགེ་བའི་རྩ་བ་བསྐྲུན། །ཞེས་གསུངས་པ་ལྟར་རོ། །འོ་ན་སངས་རྒྱས་ཀྱི་དབང་གིས་དབྱིག་གཉེན་སོགས་ཀྱིས་རྙེད་པར་ཡང་ཅིའི་ཕྱིར་མི་མཛད་ཅེ་ན། བྱིན་རླབས་ནི་རང་གི་སྐལ་བ་དང་འཚམ་པར་འཇུག་སྟེ། ལྷ་ཡི་རྒྱལ་པོས་ཆར་ཕབ་པ་བཞིན་ནོ། །དབྱིག་གཉེན་རེ་ཞིག་ཡུམ་གྱི་དོན་ཇི་ལྟ་བ་བཞིན་རྟོགས་པའི་སྣོད་དུ་མ་གྱུར་པ་ཡིན་ཏེ། དབུ་མ་འཇུག་པར༑ དེ་ཉིད་བཤད་ཟིན་ཟབ་མོ་འཇིགས་རུང་འདི་ནི་སྔོན་གོམས་ཉིད་ལས་སྐྱེ་བོ་ཡིས། །ངེས་པར་རྟོགས་འགྱུར་འདི་ནི་གསན་རྒྱ་ཆེ་ཡང་གཞན་གྱི་ཐུགས་སུ་ཆུད་མི་འགྱུར། །ཞེས་གསུངས་པ་ལྟར་རོ། །འོ་ན་ཁྱོད་ཀྱིས་ང་རྒྱལ་གྱི་དབང་གིས་བསྟན་བཅོས་རྩོམ་མམ་ཞེ་ན། རྣམ་པ་ཀུན་ཏུ་བདག་གིས་ནི། །སྤྱོད་ཡུལ་མིན་ཡང་འགྲེལ་པ་རྩོམ་པ་ལ་སྤྲོ་བ་སྐྱེས་ཏེ། རང་གཞན་ལ་ཕན་གདགས་འདོད་པས་ཀུན་ནས་བསླངས་པའི་ཕྱིར། ང་རྒྱལ་གྱི་དབང་གིས་ནི་མིན་ནོ། །རང་གཞན་ལ་ཕན་འདོགས་པའི་ཆེད་དུ་འགྲེལ་པ་རྩོམ་པ་ལ་དགོས་པ་ཅི་ཡོད་ཅེ་ན། རང་གཞན་གྱི་རྒྱུད་ལ་བསོད་རྣམས་སྒྲུབ་པ་དང་རྗེས་སུ་མཐུན་པའི་ཐབས་དམ་པ་ཡིན་པའི་ཕྱིར་རོ། །དེས་ན་ཚིགས་སུ་བཅད་པ་བརྒྱད་པོ་འདིའི་དང་པོས་ནི། མཆོད་པར་བརྗོད་ཅིང་བརྩམ་པར་དམ་བཅའ་བ་དང༌། དགོས་པ་བསྟན་ཏོ། །དེ་ཡང་གཞུང་གི་བཤད་པ་ལ་དེ་སྐད་ཟེར་བ་ཡིན་ཞེས་པ་ཙམ་གྱིས་མི་ཆོག་གི རང་ཆོས་གང་དང་གང་བྱེད་པའི་ཚེ་ན་ཡང༌། ཡི་དམ་གྱི་ལྷ་ལ་སྐྱབས་སུ་འགྲོ་ཞིང་འདི་མ་རྫོགས་ཀྱི་བར་རྐྱེན་དབང་དུ་མི་བཏང་ངོ༌། །ཞེས་དམ་བཅས་ནས་ཉོན་མོངས་ཀྱི་གཉེན་པོར་འགྲོ་བ་ཞིག་དགོས་（༡༠བ）པས་གཞུང་དོན་གདམ་ངག་ཏུ་གོ་བ་དང༌༑ དེ་ནས་བཞིས་རང་བཟོ་མ་ཡིན་གྱི་བླ་མ་གོང་མའི་མན་ངག་ཟམ་མ་ཆད་པ་ལ་བརྟེན་ནས་རྩོམ་ཞེས་པའི་དོན་ཏེ། དགེ་བའི་བཤེས་གཉེན་བརྟེན་པའི་ཆོས་བསྐོར་དུ་འདུའོ། །ད་ལྟ་ཡང་དགེ་བའི་བཤེས་གཉེན་གྱིས་ཟིན་པ། གདམ་ངག་ལ་ལྷད་མ་མ་ཞུགས་པ་ཞིག་ལ་བརྟེན་དགོས།

ཞེས་པ་དང༌། དེ་ནས་གཅིག་གིས་ཡུམ་གྱི་དོན་རྙེད་པ་ལ་དགའ་བ་ཡང་དང་ཡང་དུ་བསྒོམས་པ་སྟེ། དེ་ཡང་ད་ལྟ་རང་ཉིད་ཀྱི་རྒྱུད་ལ་ཡོན་ཏན་ཇི་ཙམ་སྐྱེས་པ་ལ་དགའ་བ་ཡང་དང་ཡང་དུ་བསྒོམས་པས་དགེ་རྩ་འཕེལ་བའི་ཡན་ལག་དུ་འགྲོའོ། །དེ་ནས་གཅིག་གིས། སངས་རྒྱས་ཀྱི་དབང་གིས་རྙེད་པ་ཡིན་པས་སངས་རྒྱས་ལ་སྒྲུབ་པའི་མཆོད་པ་བྱ་བར་རིགས་སོ། །ཞེས་རྗེས་སུ་ཡི་རང་སྒོམ་པའི་དོན་དུ་འགྲོ་བ་ཞིག་དགོས་སོ།། བཀའ་གདམས་པའི་དགེ་བའི་བཤེས་གཉེན་རྣམས་ན་རེ། བདེ་སྐྱིད་དཔལ་འབྱོར་ཐམས་ཅད་དང༌། དད་སོགས་ཡོན་ཏན་ཆེ་སྐྱེས་ཆུང་སྐྱེས་གང་ཡིན་ཡང་ཡི་དམ་གྱི་ལྷ་དང་བླ་མའི་བཀའ་དྲིན་ཁོ་ན་ཡིན་ཏེ། ཞེས་གསུངས་པ་ལྟར། རང་གི་རྒྱུད་ལ་ཕན་པ་ཞིག་དགོས་སོ། །དེ་ནས་གཅིག་གིས། ང་རྒྱལ་གྱི་དབང་གིས་མིན་པར་བྱམས་སྙིང་རྗེའི་སྒོ་ནས་རང་གཞན་གྱི་དོན་དུ་བསོད་ནམས་སྒྲུབས་ཞེས་པའི་དོན་ཡིན་ནོ། །ད་ལྟ་ཡང་རང་རྒྱུད་ལ་སྦྱར་ནས་ཕྲག་དོག་དང༌། ང་རྒྱལ་དང༌། རྙེད་བཀུར་གྲགས་པ་སོགས་དང་མ་འདྲེས་པ་ཞིག་དགོས་པ་ཡིན་ནོ། །དེས་ན་གཞུང་བཤད་ཀྱི་སྐབས་ཐམས་ཅད་དུ་སྒྲུང་རྒྱུད་བཤད་པ་ལྟ་བུའི་ཆོས་སྐད་དུ་མ་སོང་བར་ཉམས་ལེན་ལ་སྦྱར་ནས་རང་གི་སེམས་རྒྱུད་ལ་ཕན་པ་ཞིག་དགོས། ཞེས་བདག་གི་བླ་མ་གསུངས་ཏེ། སྐབས་གཞན་དུའང་དེ་ལྟར་ཤེས་པར་བྱའོ། ། ཁ༢ བཤད་པ་ཉེ་བར་དགོད་པ་ལས། ག༡ མཆོད་བརྗོད་བཤད་པ། གཉིས་པ་ནི། །བསྟན་བཅོས་ཀྱིས་མདོ་འཆད་ཚུལ་ཇི་ལྟ་བུ་ཞེ་ན། རྣམ་བཤད་རིགས་པ་ལས། མདོ་དོན་སྨྲ་བ་དག་གིས་ནི། །དགོས་པ་བསྡུས་པའི་དོན་བཅས་དང༌། །ཚིག་དོན་བཅས་དང་མཚམས་སྦྱར་བཅས། །བརྒལ་ལན་བཅས་པས་བསྙད་པར་བྱ། །ཞེས་གསུངས་པས། དགོས་དོན། བསྡུས་དོན། ཚིག་དོན་གསུམ་དངོས་སུ་བསྟན་ལ། མཚམས་སྦྱར་ཤུགས་ལ་བསྟན་ཅིང༌། བརྒལ་ལན་ནི་འགའ་ཞིག་དངོས་སུ་བསྟན་ཅིང་ཕལ་ཆེར་ཤུགས་ལ་བསྟན་ཏོ། ། དེ་ཡང་དགོས་དོན་ནི། དགོས་འབྲེལ་དང༌། བསྡུས་དོན་ནི་ལུས་རྣམ་གཞག་དང༌།

ཚིག་དོན་ནི་ཡན་ལག་རྒྱས་བཤད་ཀྱིས་བསྟན་ཏོ། །མཚམས་སྦྱར་ནི། འཕགས་པ་བྱམས་པ་སོགས་ཏེ། གོ་རིམ་མི་འགལ་བའི་རིགས་པས་ཐོབ་པའི་ཕྱིར་ཤུགས་བསྟན་ཏོ། །བརྒལ་ལན་ནི། ཆོས་ཀྱི་དབྱིངས་ལ་དབྱེར་མེད་ཕྱིར། །ཞེས་དང༌། དངོས་པོ་བརྗོད་དུ་མེད་པ་ལ། །ཞེས་དང༌། གཞན་གྱི་ཆོས་རྣམས་ཀྱང་ཡོད་ལ། །（༡༡ན）ཞེས་སོགས་ནི་དངོས་བསྟན་ཏོ། །མཆོད་བརྗོད་དང་དགོས་འབྲེལ་དང༌། སེམས་བསྐྱེད་སོགས་ཀྱི་བརྒལ་ལན་ནི་ཤུགས་བསྟན་ཏོ། །མདོ་འཆད་པ་ལ་ཡན་ལག་ལྔ་དགོས་པའི་རྒྱུ་མཚན་ཅི་ཞེ་ན། རྣམ་བཤད་རིགས་པ་ལས། མདོ་དོན་ཆེ་བ་ཉིད་ཐོས་ནས། །ཉན་པ་དང་ནི་འཛིན་པ་ལ༑ ༑ཉན་པ་པོ་ནི་གུས་བྱེད་པས། །ཐོག་མར་དགོས་པ་བརྗོད་པར་བྱ། །དེ་འགྲུབ་དེ་ནི་བསྡུས་དོན་ལས། །བསྡུས་པའི་དོན་ནི་ཚིག་དོན་ལས། །གོ་རིམ་རིགས་པ་སྔ་ཕྱི་དག །མི་འགལ་བ་ནི་གཉིས་ལས་སོ། །ཞེས་གསུངས་པ་ལྟར་རོ། ། དེ་ལྟར་འཆད་པ་ལ་གསུམ། རང་ཉིད་རྩོམ་པ་ལ་འཇུག་པའི་རྒྱུ་མཆོད་བརྗོད་བཤད། བརྩམས་པའི་བསྟན་བཅོས་ལ་གཞན་འཇུག་པའི་རྒྱུ་དགོས་འབྲེལ་བཤད། འཇུག་བྱ་བསྟན་བཅོས་ཀྱི་རང་བཞིན་མངོན་རྟོགས་བཤད་པའོ༑ ༑དང་པོ་ལ་གསུམ། སྔ་འགྲེལ་གྱིས་མཚམས་སྦྱར། རྩ་བས་མདོར་བསྟན། འགྲེལ་པས་རྒྱས་པར་བཤད་པའོ། །དང་པོ་ནི། ཕྱག་འཚལ་ཞེས་དྲང་ངོ༌། །གང་ལ་ན། ཡུམ་ལའོ། །གང་གི་སྒོ་ནས་ཤེ་ན། ཡོན་ཏན་ཇི་ལྟ་བ་བཞིན་དུ་བརྗོད་པ་སྔོན་དུ་འགྲོ་བ་ཅན་གྱི་སྒོ་ནས་སོ། །དུས་ནམ་གྱི་ཚེ་ན། བསྟན་བཅོས་རྩོམ་པའི་དང་པོར་རོ། །རེ་ཞིག་ནི། མཆོད་བརྗོད་དགོས་འབྲེལ་སོགས་རིམ་པས་སྟོན་པའི་ཚིག་ཕྲད་དོ། །གང་གིས་ན། འཕགས་པ་བྱམས་པས་སོ། །དེ་ཡང་སྔོན་གྱི་དུས་ན། དགེ་སློང་བློ་གྲོས་བརྟན་པར་གྱུར་པ་ན། སེམས་ཅན་ལ་ཤིན་ཏུ་བརྩེ་བས་བློ་གྲོས་བརྟན་པ་ཞེས་པའི་མིང་དོར་ནས། བྱམས་པ་ཞེས་བཏགས་པ་ནས་བཟུང་སྟེ། སངས་རྒྱས་པའི་ཚེ་ན་ཡང༌། མཚན་དེ་མི་འདོར་བས་ན་བྱམས་པའི་རྣམ་ཐར་ཐོབ་པ་ཞེས་ཊཱིཀྐ་ཁ་ཅིག་ལས་གསུངས་སོ།

།དགོས་པ་གང་གི་དོན་དུ་ན། གཉིས་ལས༑ རང་དོན་གྱི་དགོས་པ་ནི། རང་ཉིད་སྐྱེས་བུ་དམ་པའི་སྤྱོད་པ་དང་མཐུན་པར་རབ་ཏུ་སྟོན་པའི་ཆེད་ཡིན་པས་སོ། །དེ་ཡང་དམ་པས་བྱས་པའི་བསྟན་བཅོས་ལ་གཞན་འཇུག་པའི་ཆེད་དུའོ། །གཞན་དོན་གྱི་དགོས་པ་ནི། དང་བ་བསྐྱེད་པའི་ཆེད་དུའོ། །གང་ན། གདུལ་བྱ་གཞན་དག་གོ །གང་ལ་ན། བཅོམ་ལྡན་འདས་མ་ཡོན་ཏན་རིན་པོ་ཆེ་ཕུལ་དུ་དབྱུང་དུ་མེད་ཅིང་དཔག་ཏུ་མེད་པའི་འབྱུང་གནས་རྒྱུ་དང་བཅས་པ་ལའོ། །བྷ་ག་ཝ་ན་ཞེས་པ་བཅོམ་པ་དང༌། ལྡན་པ་གཉིས་ལ་འཇུག་པས། དང་པོ་ལྟར་ན། ཀུན་ནས་ཉོན་མོངས་པ་གསུམ་མམ༑ སྒྲིབ་པ་གཉིས་བཅོམ་པས་ན་བཅོམ་ལྡན་ཏེ། རྡོ་རྗེ་རྩེ་མོ་ལས། ཉོན་མོངས་ལས་དང་དེ་བཞིན་སྐྱེ། །ཉོན་མོངས་ཤེས་བྱའི་སྒྲིབ་དེ་རྣམས། །གང་ཡང་མི་མཐུན་ཕྱོགས་ཆོས་བཅོམ། །དེ་ཕྱིར་བཅོམ་ལྡན་འདས་སུ་བཤད། །ཅེས་སོ། ། གཉིས་པ་ལྟར་ན། ལེགས་པ་དྲུག་དང་ལྡན་པས་ཏེ། སཾ་བྷུ་ཊི་ལས།（༡༡བ）དབང་ཕྱུག་དང་ནི་གཟུགས་བཟང་དང༌། །དཔལ་དང་གྲགས་དང་ཡེ་ཤེས་དང༌། ། བརྩོན་འགྲུས་ཕུམ་སུམ་ཚོགས་པ་སྟེ། །དྲུག་པོ་རྣམས་ལ་སྐལ་ཞེས་བྱ། །ཞེས་སོ།། གང་གི་ཆེད་དུ་ན། དང་བ་སྐྱེས་པའི་དོན་གྱིས་ཡུམ་ལ་ཐོས་བསམ་གྱིས་འཇུག་པར་བྱ་བའི་ཕྱིར་དུའོ། །ཇི་ལྟར་ན། རབ་ཏུའོ། །དང་བ་བསྐྱེད་པའི་ཆེད་དུ་མཆོད་བརྗོད་བྱེད་པའི་རྒྱུ་མཚན་ཅི་ཞེ་ན། ལེགས་པ་ཐམས་ཅད་འཐོབ་བའི་རྒྱུའི་གཙོ་བོ་ཡིན་ནོ། །ཞེས་བྱ་བར་ངེས་པར་བཟུང་ནས། ཡུམ་ལ་དབང་བ་བསྐྱེད་པའི་ཆེད་དུ་ཉན་ཐོས་ཞི་བ་འཚོལ་རྣམས་ཞེས་སོགས་ཀྱི་ཚིགས་བཅད་འདི་གསུངས་སོ། ། ཞེས་སྦྲེལ་ལོ། །གང་ན། ཤེས་རབ་ཀྱི་ཕ་རོལ་ཏུ་ཕྱིན་པའི་ཡུམ་གྱི་རབ་ཏུ་དང་བ་ནིའོ༑ ༑གང་གིས་ན། རྣལ་འབྱོར་པ་སོ་སོ་རང་གིས་རིག་པའི་ཡེ་ཤེས་ཀྱིས་སོ། ། དེ་ལྟར་གསུངས་པ་བསྡུས་པའི་དོན་ནི། ཉེས་པ་ཐམས་ཅད་དང་བྲལ་བ་བྱམས་པ་ལྟ་བུས་ཀྱང་ཡུམ་ལ་ཕྱག་འཚལ་ན། འཆིང་བ་ཀུན་ལྡན་གྱི་བདག་ལྟ་བུས་ཀྱང་ཅིའི་ཕྱིར་མི་འཚལ་སྙམ་ནས།

ཡུམ་གྱི་ཡོན་ཏན་མཐོང་བའི་སྒོ་ནས་ཕྱག་འཚལ་བའི་བློ་སྐྱེ། དེ་ལ་བརྟེན་ནས་ཡུམ་ལ་དང་བ་སྐྱེ། དེ་ལ་བརྟེན་ནས་གུས་པ་སྐྱེ། དེ་ལ་བརྟེན་བརྩོན་འགྲུས་ཀྱི་སྒོ་ནས་ཡུམ་ལ་འཇུག ཞུགས་པ་ལ་བརྟེན་ནས་གནས་སྐབས་དང་མཐར་ཐུག་གི་དགོས་པ་འགྲུབ་པ་ནི་མཆོད་བརྗོད་འདིའི་དགོས་པ་ཡིན་ནོ། །དེ་ཡང་སྔ་མ་རྣལ་མ་ཞིག་མ་སྐྱེས་ན། ཕྱི་མ་མི་འབྱུང་བས་རང་གི་མྱོང་བ་ལ་གཏུགས་ནས་རིམ་གྱིས་ཉམས་སུ་བླང་བར་བྱའོ། ། གཉིས་པ་ནི། ཕྱག་འཚལ་ལོ་ཞེས་དྲང་ངོ༌། །གང་ལ་ན། ཡུམ་མཁྱེན་གསུམ་དེ་ལའོ། །གང་གི་ཡུམ་ཡིན་ཞེ་ན། ཉན་ཐོས་དང་རང་རྒྱལ་བྱང་ཆུབ་སེམས་དཔའི་ཚོགས་དང་བཅས་པའི་སངས་རྒྱས་ཀྱི་ནི་ཡུམ་མོ། །ཡུམ་དུ་འགྱུར་བའི་ཚུལ་ནི་གང༌། ཡོན་ཏན་གང་གི་སྒོ་ནས་ཕྱག་འཚལ་ཞེ་ན། གསུམ་ལས། དང་པོ་གཞི་ཤེས་ལ་ཁྲིད་པར་མཛད་པ་གང་ཡིན་པ་དེ་ལ་ཕྱག་འཚལ་ལོ། །ཞེས་སྦྲེལ་ལོ། །གང་གིས་ན། ཀུན་ཤེས་ཉིད་ཀྱིས་སོ། །གང་དུ་ན། ཉེར་ཞིར་རོ། ། གང་ན། ཉན་ཐོས་ཞི་བ་འཚོལ་བ་རྣམས་སོ། །ལམ་ཤེས་ལ། སྒྲུབ་པར་མཛད་པ་གང་ཡིན་པ་དེ་ལ་ཕྱག་འཚལ་ལོ། །གང་གིས་ན། འགྲོ་ལ་ཕན་པར་བྱེད་པ་བྱང་ཆུབ་སེམས་དཔའ་རྣམས་ཀྱིས་སོ། །ཐབས་གང་ལས་ན། ལམ་ཤེས་ཉིད་ཀྱིས་སོ། །འབྲས་བུ་གང་ན། འཇིག་རྟེན་གྱི་དོན་ནོ། །རྣམ་མཁྱེན་ལ་གསུངས་པར་མཛད་པ་དེ་ལ་ཕྱག་འཚལ་ལོ། །ཞེས་སྤྲེལ་ལོ། །ཐབས་གང་ལས་ན། རྣམ་མཁྱེན་གང་དང་ཡང་དག་པར་ལྡན་པས་སོ། །གང་གིས་ན། ཐུབ་རྣམས་ཀྱིས་སོ།། འབྲས་བུ་གང་ཞེ་ན། ཐབས་ཀྱི་（༡༢ན）རྣམ་པ་ཀུན་དང་ལྡན་པའི་མདོ་སྡེ་རིན་པོ་ཆེ་སྣ་ཚོགས་པ་འདིའོ། ། འདིར་ཡུམ་གྱི་མཐའ་དཔྱད་པ་ལ། གཞན་གྱི་འདོད་པ་བརྗོད་པ་དང༌། སུན་འབྱིན་བརྗོད་དེ་རང་ལུགས་བཞག་པ་གཉིས་ལས། དང་པོ་ནི། ཁ་ཅིག་ན་རེ། མཆོད་བརྗོད་ཡུལ་དུ་གྱུར་པའི་ཡུམ་ལ་འཕགས་པའི་མངོན་རྟོགས་ཡིན་པས་ཁྱབ་སྟེ༑ ཉི་སྣང་ལས། འཕགས་པའི་གང་ཟག་ཐམས་ཅད་ཀྱི་དབང་དུ་མཛད་ནས་ཐམས་ཅད་མཁྱེན་པ་ཉིད་གསུམ་གྱི་ཐུན་མོང་མ་ཡིན་པའི་ཡོན་ཏན་ཉེ་བར་དགོད་པ་སྔོན་དུ་འགྲོ་བས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་ཕྱག་འཚལ་ལོ༑

༑ཞེས་བརྗོད་པ་ཞེས་གསུངས་པའི་ཕྱིར་རོ། །ཞེས་ཟེར་རོ། །ཡང་ཁ་ཅིག་ན་རེ། སངས་རྒྱས་ཀྱི་སའི་གཉིས་སུ་མེད་པའི་ཡེ་ཤེས་ཆོས་ཅན། ཉན་རང་གི་ཡུམ་ཡིན་ཏེ། ཉན་རང་གི་བཞེད་དོན་ཕུན་ཚོགས་སྒྲུབ་ནུས་ཀྱི་མཁྱེན་པ་ཡིན་པའི་ཕྱིར་རོ། །བྱང་སེམས་དང་སངས་རྒྱས་ལ་ཡང་སྦྱར་ནས་སྒྲུབ་བོ། །རྟགས་མ་གྲུབ་ན། ཉན་རང་གི་རིགས་ཅན་རྣམས་ཉེར་ཞི་གཉིས་ལ་འགོད་པའི་ཆེད་དུ་བཀའ་དང་པོ་བདེན་པ་བཞིའི་ཆོས་ཀྱི་འཁོར་ལོ་གསུངས་པ་མ་ཡིན་པར་ཐལ། སངས་རྒྱས་ཀྱི་ཡེ་ཤེས་དེས་ཉན་རང་གི་བཞེད་དོན་མི་སྒྲུབ་པའི་ཕྱིར་རོ། །རྟགས་ཁས་བླངས་སོ། །དེའི་ཤེས་བྱེད་ཀྱང་སྔ་འགྲེལ་དུ། བཅོམ་ལྡན་འདས་མ་ཡོན་ཏན་རིན་པོ་ཆེ་ཕུལ་དུ་དབྱུང་དུ་མེད་ཅིང་དཔག་ཏུ་མེད་པའི་འབྱུང་གནས། ཞེས་བཅོམ་ལྡན་འདས་མའི་སྒྲ་དང་ཡོན་ཏན་མཐར་ཐུག་པར་གསུངས་པའི་ཕྱིར་དང༌༑ རྩ་བར་ཡང༌། སངས་རྒྱས་ཀྱི་ནི་ཡུམ་དེ་ལ་ཕྱག་འཚལ། །ཞེས་དེ་དང་ནི་ཞེས་པའི་ཚིག་གིས་བཅད་ནས་སངས་རྒྱས་ཀྱི་ཡུམ་དུ་གསུངས་པའི་ཕྱིར་དང༌། ཕྱི་འགྲེལ་དུ་ཡང༌། ཚུལ་གསུམ་པ་ཅན་ཞེས་དང༌། དེའི་ཕྱིར་བཅོམ་ལྡན་འདས་མ་ལ་རབ་ཏུ་དང་བ་ནི། ཞེས་སོགས་གསུངས་སོ། །དེས་ན་སངས་རྒྱས་ཀྱི་ཡེ་ཤེས་གཅིག་པུ་དེ་ཉིད་རིགས་ཅན་གསུམ་གྱི་བཞེད་དོན་སྒྲུབ་པའི་སྒོ་ནས་འཕགས་བཞིའི་ཡུམ་དུ་བསྟན་པས། མཆོད་བརྗོད་ཡུལ་དུ་གྱུར་པའི་ཡུམ་ཡིན་ན། འབྲས་ཡུམ་ཡིན་པས་ཁྱབ་བོ་ཞེ་ན། གཉིས་པ་ནི། ཚོགས་སྦྱོར་ན་རང་སྲས་བྱང་སེམས་ཀྱི་བཞེད་དོན་སྒྲུབ་པའི་མཁྱེན་པ་མེད་པར་འགྱུར་ཏེ། དེར་ཡུམ་མེད་པའི་ཕྱིར་རོ། ཁྱབ་པ་ཡོད་དེ། ཡུམ་གྱི་དོན་རང་སྲས་བསྐྱེད་པ་ལས་གཞན་མེད་པའི་ཕྱིར་རོ། །བྱང་སེམས་མཐོང་ལམ་པ་ཡང་སྲས་འཕགས་པ་མིན་པར་འགྱུར་ཏེ། རང་རྒྱུ་ཡུམ་ལས་མ་སྐྱེས་པའི་ཕྱིར་རོ། །རྟགས་ཁས་བླངས། གལ་ཏེ་ཡུམ་རྗེས་མཐུན་པ་ལས་སྐྱེ་བས་སྐྱོན་མེད་དོ། །ཞེ་ན། སྦྱོར་ལམ་མཚན་ཉིད་པ་སྔོན་དུ་མ་སོང་བའི་མཐོང་ལམ་ཡོད་པར་འགྱུར་ཏེ།

ཡུམ་མཚན་ཉིད་པ་སྔོན་དུ་མ་སོང་བའི་སྲས་འཕགས་པ་ཡོད་པའི་（༡༢བ）ཕྱིར་རོ། །དེ་མེད་དེ། ལམ་ལྔ་རིམ་གྱིས་འབྱུང་བའི་ཕྱིར་རོ། །ཞེ་ན། ཡུམ་མཚན་ཉིད་པ་སྔོན་དུ་མ་སོང་བའི་སྲས་འཕགས་པ་ཡང་མེད་དེ། ཡུམ་དང་རང་སྲས་འཕགས་པ་རིམ་གྱིས་འབྱུང་བའི་ཕྱིར་རོ། །དེ་ཡུམ་རྗེས་མཐུན་པས་བྱེད་དོ། །ཞེས་མ་སྨྲས་སམ་ཞེ་ན། ལམ་ལ་ཡང་མཚུངས་སོ། །ལུང་སྒྲ་ཇི་བཞིན་པར་ཁས་ལེན་ན། རྣམ་པ་སོ་བདུན་སོགས་ཐམས་ཅད་ཀྱང་འཕགས་པའི་མངོན་རྟོགས་སུ་འགྱུར་ཏེ། ཉི་སྣང་ལས། འཕགས་པའི་གང་ཟག་ཐམས་ཅད་ཀྱི་དབང་དུ་མཛད་ནས། ཐམས་ཅད་མཁྱེན་པ་ཉིད་གསུམ་གྱིས་རྣམ་པ་རྣམས་བསྡུས་པར་འགྱུར་བ་ཡིན་ཏེ། ཞེས་གསུངས་པའི་ཕྱིར། ཞེས་སྔར་གྱི་ལུང་ལ་མཚུངས་སོ། །འོ་ན་སྔར་དྲངས་པའི་ལུང་གི་དོན་གང་ཞེ་ན། སོ་སྐྱེ་དང་འཕགས་པ་གཉིས་ཀྱི་ནང་ནས་སྲས་ཀྱི་གཙོ་བོ་འཕགས་པ་ཡིན་པས་གཙོ་ཆེ་བའི་དབང་དུ་བྱས་ནས་གསུངས་པ་ཡིན་གྱི། ཚོགས་སྦྱོར་བ་སྲས་མིན་པར་སྟོན་པ་མ་ཡིན་ནོ། །ཕྱི་མ་ལྟར་ན། སངས་རྒྱས་ཀྱི་ཡེ་ཤེས་ཆོས་ཅན། རང་དོན་ཞི་བདེ་སྒྲུབ་པར་ཐལ། ཐེག་དམན་གྱི་ཡུམ་ཡིན་པའི་ཕྱིར། གལ་ཏེ་ཉན་རང་ལ་ཆོས་བསྟན་པའི་སྒོ་ནས་བཞེད་དོན་སྒྲུབ་པ་ཡིན་གྱི། རང་ཉིད་ཞི་བདེ་ཐོབ་པའི་ཕྱིར་སྒྲུབ་པ་མ་ཡིན་ནོ། །ཞེ་ན། དེ་ཙམ་གྱི་སྒོ་ནས་ཡུམ་དུ་འཇོག་ན། སངས་རྒྱས་ཀྱི་ཡེ་ཤེས་ལམ་དུ་མ་ཞུགས་པའི་གང་ཟག་གི་ཡང་ཡུམ་དུ་འགྱུར་ཏེ། དེའི་བཞེད་དོན་སྒྲུབ་པའི་ཕྱིར། རྟགས་ཁྱབ་སྟོབས་མཚུངས་སོ། །གཞན་ཡང་ས་བཅུ་པའི་ཡེ་ཤེས་ཆོས་ཅན། ཉན་རང་གི་ཡུམ་ཡིན་པར་ཐལ། ཉན་རང་གི་བཞེད་དོན་ཕུན་ཚོགས་སྒྲུབ་ནུས་ཀྱི་མཁྱེན་པ་ཡིན་པའི་ཕྱིར་རོ། །འདོད་ན། ཡུམ་ལ་འབྲས་ཡུམ་གྱིས་ཁྱབ་པ་ཉམས་སོ། །ཉན་ཐོས་ཞི་བ་འཚོལ་རྣམས་ཞེས་སོགས་ཀྱི་སྐབས་ནས་བསྟན་པའི་རྟེན་གྱི་གང་ཟག་ཡྀན་ན་སངས་རྒྱས་ཡིན་པར་ཡང་འགྱུར་ཏེ། མཆོད་བརྗོད་ཡུལ་དུ་གྱུར་པའི་ཡུམ་ཡིན་ན་འབྲས་ཡུམ་ཡིན་པས་ཁྱབ་པའི་ཕྱིར་རོ།

།འདོད་ན། མཆོད་བརྗོད་ཀྱི་སྐབས་འདིར་སྲས་འཕགས་བཞི་མ་བསྟན་པར་ཐལ་བ་དང༌། ཉན་ཐོས་དང་དེའི་ཕྱོགས་སུ་བསླན་པ་ཞེས་སོགས་ཀྱི་ཚིག་དོན་ཡང་འབྲེལ་མེད་དུ་འགྱུར་རོ། །གཞན་ཡང་དེ་ལ་ཐམས་ཅད་མཁྱེན་པ་ཉིད་གསུམ་གྱིས་དོན་བརྒྱད་བསྡུས་པ་དེ་དག་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་ཞིང་ཞེས་སོགས་ཀྱིས་བསྡུས་ཚུལ་དང༌། ཤེར་ཕྱིན་མཐའ་དག་ལ་མ་བསྟོད་པའི་སྐྱོན་མེད་པའི་ལན་ཡང་འབྲེལ་མེད་དུ་འགྱུར་རོ། །གལ་ཏེ་དངོས་བཏགས་མ་ཕྱེ་བའི་ཡུམ་མཆོད་བརྗོད་ཀྱྀི་ཡུལ་དུ་བཀོད་པས་སྐྱོན་མེད་དོ། །ཞེ་ན། བྱང་སེམས་འཕགས་པ་རྣམས་ཀྱང་སྲས་རྗེས་མཐུན་པར་འགྱུར་ཏེ། དེའི་མཁྱེན་པ་རྣམས་ཡུམ་རྗེས་མཐུན་（༡༣ན）པ་ཡིན་པའི་ཕྱིར་རོ། །འོ་ན་གཞུང་རྣམས་ལ་ཇི་ལྟར་བྱ་ཞེ་ན། བཅོམ་ལྡན་འདས་མ་ཡོན་ཏན་རིན་པོ་ཆེ་ཕུལ་དུ་དབྱུང་དུ་མེད་ཅིང་དཔག་ཏུ་མེད་པ་ཞེས་པ་ཡན་གྱིས་འབྲས་བུ་བསྟན་ཞིང༌། འབྱུང་གནས་ཞེས་པས་རྒྱུ་བསྟན་པ་ཡིན་པའི་ཕྱིར་རོ། །རྒྱུ་འབྲས་གཉིས་ཀའི་དབང་དུ་བྱས་ནས་བསྟན་པས་སྐྱོན་མེད་དོ། །ནི་དང་དེ་ལ་ཞེས་གཅིག་ཚིག་གིས་བསྟན་པ་ཡང༌། ཉན་རང་བྱང་སེམས་ལྷན་ཅིག་པའི་སངས་རྒྱས་ཀྱི་ཡུམ་དེ་ལ་ཕྱག་འཚལ་ལོ། །

ཞེས་སྤྱི་ལ་གཅིག་ཚིག་སྦྱར་བ་ཙམ་སྟེ། དག་ལྡན་ལས། ཉན་ཐོས་ལ་སོགས་པའི་ཚོགས་དང་བཅས་པའི་སངས་རྒྱས་ཀྱི་སྟེ་རིགས་ལ་གཅིག་གིས་ཆོག་གོ །ཞེས་དང༌༑ དེའི་ཚོགས་དང་བཅས་པའི་སངས་རྒྱས་ཀྱི་ཡུམ་ཞེས་གསུངས་པ་ལས་འདི་ནི་དེ་རྣམས་ཀྱི་ཡང་ཡུམ་ཡིན་པར་རྟོགས་སོ། །ཞེས་གསུངས་པ་ལྟར་རོ། ། ཚུལ་གསུམ་པ་ཅན་ཞེས་པས་ཀྱང་མཁྱེན་པ་གསུམ་དུ་བྱས་པའི་རྣམ་མཁྱེན་ལ་འཇུག་པ་མ་ཡིན་ཏེ། མཁྱེན་པ་གསུམ་པོ་ཅན་གྱི་དབྱེ་གཞི་ཤེར་ཕྱིན་ལ་དབྱེ་བའི་ཚུལ་གསུམ་པ་ཅན། ཞེས་དབྱེ་ཚུལ་གསུམ་ཡོད་པར་སྟོན་པའི་ཕྱིར་རོ། ། གལ་ཏེ་གསུམ་པ་ཞེས་པ་གྲངས་ཀྱི་ཐ་མ་ལ་འཇུག་པར་ངེས་ན། མདོ་ལས། འཕགས་པའི་ལམ་ཡན་ལག་བརྒྱད་པ་དང༌། ཞེས་པས་ཀྱང་འཕགས་པའི་ལམ་ཡན་ལག་བརྒྱད་ཀྱི་ཐ་མ་ཏིང་ངེ་འཛིན་ཁོ་ན་བསྟན་པར་འགྱུར་རོ། །མཆོད་བརྗོད་ཡུལ་དུ་གྱུར་པའི་ཡུམ་གྱི་མཚན་ཉིད། རང་སྲས་ཀྱི་བཞེད་དོན་ཕུན་ཚོགས་སྒྲུབ་ནུས་ཀྱི་མཁྱེན་པ། དབྱེ་ན་ཉན་ཐོས་དང་རང་རྒྱལ་བྱང་སེམས་སངས་རྒྱས་རྣམས་ཀྱི་ཡུམ་མོ། །མཚན་གཞི་ནི། དངོས་པོ་བརྒྱད་ཀ་མཆོད་བརྗོད་ཡུལ་དུ་གྱུར་པའི་ཡུམ་ཡིན་ནོ། །དེ་ཡིན་པར་གང་ལས་ཤེས་ཤེ་ན། སྤྱིར་བསྟོད་ཕྱག་གི་ཡུལ་དང་བསྟོད་ཚུལ་དུ་མ་ཡོད་ཀྱང༌། བསྟན་བཅོས་མངོན་རྟོགས་རྒྱན་འདིར་ནི། བརྗོད་བྱ་བསྟོད་ཕྱག་གི་ཡུལ་དུ་བྱས་ལ། བསྟོད་ཚུལ་ཡང་གང་ཞེ་ན། གཞི་ཤེས་དེ་ཉན་རང་གི་ཐུན་མོང་མ་ཡིན་པའི་བཞེད་དོན་ཕུན་ཚོགས་སྒྲུབ་པའི་ཡོན་ཏན་གྱི་སྒོ་ནས་བསྟོད་པས་ཉན་རང་གི་ཡུམ་དང༌། ལམ་ཤེས་དེ་བྱང་སེམས་ཀྱི་ཐུན་མོང་མ་ཡིན་པའི་བཞེད་དོན་སྒྲུབ་པའི་ཡོན་ཏན་གྱི་སྒོ་ནས་བསྟོད་པས་བྱང་སེམས་ཀྱི་ཡུམ་དང༌། རྣམ་མཁྱེན་དེ་སངས་རྒྱས་ཀྱི་ཐུན་མོང་མ་ཡིན་པའི་བཞེད་དོན་སྒྲུབ་པའི་ཡོན་ཏན་གྱི་སྒོ་ནས་བསྟོད་པས་སངས་རྒྱས་ཀྱི་ཡུམ་དུ་བསྟན་ཏོ། ། བསྟོད་ཕྱག་གི་ཡུལ་དང་བསྟོད་ཚུལ་དེ་ལྟར་བྱས་པ་ལ་དགོས་པ་ཅི་ཡོད་ཅེ་ན། ཐར་པ་དང་ཐམས་ཅད་མཁྱེན་པ་ཐོབ་པའི་རྩ་བ་ཡང་བསྟན་བཅོས་ཀྱི་བརྗོད་བྱ་ཡིན་པར་གོ་ནས།

གདུལ་བྱ་གྲོལ་བ་དོན་གཉེར་རྣམས་དང་བ་སྐྱེས་ཏེ། བསྟན་བཅོས་ཀྱི་（༡༣བ）ལུས་ལ་འཇུག་པར་འགྱུར་རོ། །དགོས་པ་དེའི་ཕྱིར་མཛད་དོ། །དེ་ཡང་འཕགས་པས། ཤེས་རབ་ཀྱི་ཕ་རོལ་ཏུ་ཕྱིན་པ་དེ་ཡང་གང་ཡིན་ཞེས་བྱ་བ་འདི་ནི་བརྗོད་པར་བྱའོ་ཞེ་ན། བཤད་པ། ཤེས་རབ་ཕ་རོལ་ཕྱིན་པ་ནི། །དངོས་པོ་བརྒྱད་ཀྱིས་ཡང་དག་བཤད། །ཅེས་སོ། །དེའི་དོན་ཡང༌༑ ཤེར་ཕྱིན་ལ་ཕྱག་འཚལ་ལོ། །ཞེས་བསྟན་བཅོས་ཀྱི་བརྗོད་བྱ་ལ་ཕྱག་འཚལ་བའི་ཤེར་ཕྱིན་དེ་གང་ཡིན་ཞེས་པའི་ལན་དུ། དངོས་པོ་བརྒྱད་དུ་ཕྱེ་ནས་བསྟན་བཅོས་ལུས་ཀྱིས་སྟོན་པ་ཡིན་ནོ། །འདི་ཉིད་ལས་ཀྱང༌། གཞི་དང༌། ལམ་དང༌༑ རྣམ་པ་སྐྱེ་བ་མེད་པར་ཡོངས་སུ་ཤེས་པའི་ཚིགས་སུ་བཅད་པའི་དོན་གྱི་མཚན་ཉིད་ཀྱི་ཡུམ་ཞེས་པ་དང༌། བསྡུས་དོན་དང༌། བརྒལ་ལན་གྱི་སྐབས་སུ་ཡང་བསྡུས་ཚུལ་དང༌། རྩོད་ལན་གྱིས་ཤེས་སོ། །དེ་ལྟར་གསུངས་པའི་དོན་ནི། རྐང་པ་དང་པོས། གདུལ་བྱ་ཐར་པ་ཙམ་དོན་དུ་གཉེར་བའི་གང་ཟག ལྟ་བ་གང་ཟག་གི་བདག་མེད་རྟོགས་པ་དང༌། བསམ་པ་རང་ཉིད་ཞི་བདེའི་བློ་དང་འབྲས་བུ་ཐར་པ་ཙམ་སྟེ། སྐྱེས་བུ་འབྲིང་གི་ཉམས་ལེན་བསྟན་ལ། བསྟན་བཅོས་ཀྱི་ལུས་འཆད་པའི་སྐབས་སུ། ཆོས་འདི་བཞི་དང་ལྡན་པའི་ལམ་གྱི་རིགས་ནི། སྐྱེས་བུ་འབྲིང་གི་ཆོས་སྐོར་དུ་འདུ་བར་ཤེས་པར་བྱའོ། །དེ་ནས་གཅིག་གིས་ཐམས་ཅད་མཁྱེན་པ་དོན་དུ་གཉེར་བའི་གང་ཟགལྟ་བ་འཛིན་པ་ཆོས་ཀྱི་བདག་མེད་རྟོགས་པ། བསམ་པ་གཞན་དོན་དོན་གཉེར་གྱི་བློ། བྱེད་ལས་སེམས་ཅན་གྱི་དོན་སྒྲུབ་པ་སྟེ། སྐྱེས་བུ་ཆེན་པོའི་གནས་སྐབས་ཀྱི་ལམ་ཉམས་སུ་ལེན་ཚུལ་བསྟན་ལ། དེ་ནས་གཅིག་གིས་སྐྱེས་བུ་ཆེན་པོའི་མཐར་ཐུག་གི་བྱེད་ལས་བསྟན་ཏེ༑ རྒྱས་བཤད་ཀྱི་སྐབས་སུ་ཕལ་ཆེར་བསྟན་པའི་མངོན་རྟོགས་རྣམས་སྐྱེས་བུ་ཆེན་པོའི་ལམ་གྱི་རིམ་པར་འདུ་བར་ཤེས་པར་བྱའོ། །མདོར་ན་མཆོད་བརྗོད་ཀྱི་ཚིགས་སུ་བཅད་པ་འདིས་སྐྱེས་བུ་ཆེ་འབྲིང་གཉིས་ཀྱི་ལམ་གྱི་རིམ་པ་དངོས་སུ་བསྟན་ལ།

སྐྱེས་བུ་ཆུང་ངུའི་ལམ་གྱི་རིམ་པ་ཡང་དོན་ཐོབ་ཀྱི་སྒོ་ནས་བསྟན་པས་བསྟན་བཅོས་ཀྱི་ལུས་འཆད་པའི་སྐབས་སུ་ཡང་འདིས་མཚོན་ནས་ཤེས་པར་བྱ་སྟེ། བསྟན་བཅོས་ཀྱི་བརྗོད་བྱའི་ལམ་གྱི་རིམ་པ་བསྟོད་ཕྱག་གི་ཡུལ་དུ་བཀོད་པ་ཡིན་པའི་ཕྱིར་རོ། །དེས་ན་བསྟན་བཅོས་འདིས་སྐྱེས་བུ་གསུམ་གྱི་ལམ་གྱི་རིམ་པ་བསྟན་པ་རྣམས་བླ་མའི་མན་ངག་བཞིན་བསྒོམ་པར་བྱའོ། །རྐང་པ་ཐ་མས་ནི་བསྟན་བཅོས་ཀྱི་བརྗོད་བྱ་ཤེར་ཕྱིན་ལ་ཕྱག་འཚལ་ནས། ཤེར་ཕྱིན་སྟོན་པའི་བསྟན་བཅོས་རྩོམ་ཞེས་ཤུགས་ལ་བསྟན་ཏོ། །རྩོམ་པ་མཐར་ཕྱིན་པའི་ཡན་ལག་ཏུ་མཆོད་བརྗོད་བྱས་ཞེས་བསྟན་པ་ཡང༌། རྗེ་བཙུན་བྱམས་པ་ལ་བྱ་བ་མཐར་མྀྀ་འགྲུབ་པའི་གེགས་（༡༤ན）མི་འབྱུང་བས། རྗེས་འཇུག་གི་གདུལ་བྱས་ཤེར་ཕྱིན་གྱི་ཆོས་སྤྱོད་ལ་འཇུག་པའི་བར་ཆད་ཞི་བའི་ཐབས་སུ་ཡུལ་ཁྱད་པར་ཅན་ལ་མཆོད་བརྗོད་བྱེད་པར་བསྟན་ཏེ། དེ་ཡང་སྐྱབས་འགྲོའི་ཆོས་སྐོར་དུ་འདུ་བར་ཤེས་པར་བྱའོ། ། གསུམ་པ་ལ་ལྔ། དགོས་དོན། བསྡུས་དོན། མཚམས་སྦྱར། བརྒལ་ལན་གྱིས་གཏན་ལ་དབབ་པའོ། །དང་པོ་ལ་གཉིས། དགོས་པ་སོ་སོའི་རང་བཞིན་དང༌༑ ཐུན་མོང་གི་མཇུག་བསྡུ་བའོ། །དང་པོ་ལ་བཞི། ཐོས་པ་ལས་དང༌། དང་བ་ལས་གུས། གུས་པ་ལས་འཇུག ཞུགས་པ་ལས་ལེགས་པའི་མཆོག་ཐོབ་པའོ།། དང་པོ་ལ་གཉིས། དད་པའི་རྗེས་འབྲང་དང༌། ཆོས་ཀྱི་རྗེས་འབྲང་དང་བ་སྐྱེ་བའི་ཚུལ་ལོ། །དང་པོ་ནི། དང་བ་སྐྱེའོ། །གང་དང་བ་སྐྱེ་ན། དད་པའི་རྗེས་སུ་འབྲང་བ་རྣམས་ནིའོ། །རྐྱེན་གང་ལ་བརྟེན་ནས་སྐྱེ་ཞེ་ན། ཉན་ཐོས་ཞི་བ་འཚོལ་རྣམས་ཞེས་སོགས་ཚིགས་སུ་བཅད་པ་འདིས་ནི་མཁྱེན་གསུམ་འདིའི་ཆེ་བའི་བདག་ཉིད་ཕུལ་དུ་བྱུང་བ་དང་ལྡན་པར་བརྗོད་དེ། དེ་ཐོས་པས་རྐྱེན་བྱས་ནས་སོ། །ལོཙྪ་བ་གྲགས་རྒྱལ་གྱིས་གཞུང་འདི་བསྡུས་ཚུལ་ལ་སྦྱར་བ་ནི་མ་འབྲེལ་ཏེ། བཤད་ཐབས་ཡན་ལག་ལྔའི་གོ་རིམ་དང་འགལ་བའི་ཕྱིར་དང༌། འདིས་བསྡུས་དོན་འཆད་པ་ནི་གཞུང་གི་དོན་ལ་མ་ཞུགས་པའི་ཕྱིར་རོ།

།རེ་ཞིག་ནི་དུས་ཏེ་སྐྱེ་སླ་བར་བསྟན་པའོ། །གང་ལ་ན། ཡུམ་འདི་ལའོ། །ཇི་ལྟར་ན། ཐེ་ཚོམ་མེད་པར་མྱུར་དུའོ། །ངོ་བོ་ནི་རབ་ཏུ་དང་བ་ཆེན་པོ་སྐྱེ་བའི་དོན་ཏོ། །གཉིས་པ་ནི། དང་བ་སྐྱེད་པར་བྱེད་ཉིད་དོ། །གང་ན། དད་པའི་རྗེས་འབྲངས་སུ་མ་ཟད། ཆོས་ཀྱི་རྗེས་སུ་འབྲང་བ་རྣམས་ཀྱང་ངོ༌། །གང་ལ་ན། ཡུམ་དེ་ལའོ། །དེ་དང་འདི་ནི་མཆོད་བརྗོད་ཀྱི་སྡེབ་སྦྱོར་ལ་ཉེ་རིང་གི་ཁྱད་པར་རོ། །རྐྱེན་གང་ལས་ན། སྔ་མ་ལྟར་རོ།། དང་བའི་ངོ་བོ་ནི། བརྟག་དཔྱད་བྱས་ནས་འཇུག་པས་ན། རབ་ཏུ་སྟེ་རྐྱེན་གྱིས་མི་འཕྲོག་པའོ། །ཇི་ལྟར་ན། གདོན་མི་ཟ་བར་སྲིད་པ་ཉིད་དོ། །རྒྱུ་མཚན་གང་གི་སྒོ་ནས་ངེས་པར་བཟུང་ཞེ་ན། གནོད་བྱེད་མ་མཐོང་བ་དང༌། སྒྲུབ་བྱེད་མཐོང་བའི་རྒྱུ་མཚན་གཉིས་སོ། །དང་པོ་ནི། གནོད་པ་མ་མཐོང༌། གང་ལ་ན། མཆོད་བརྗོད་ཀྱི་ཚིགས་སུ་བཅད་པའི་དོན་གྱི་མཚན་ཉིད་ཅན་གྱི་ཡུམ་ལའོ། །ཡུམ་གང་ཞེ་ན། གཞི་དང༌། ལམ་དང༌། རྣམ་པ་སྐྱེ་བ་མེད་པར་ཡོངས་སུ་ཤེས་པའོ། །གང་གིས་ན། གཅིག་དང་དུ་མའི་ངོ་བོ་ཉིད་དང་བྲལ་བའི་ཕྱིར་ཞེས་བྱ་བ་ལ་སོགས་པའི་ཚད་མས་སོ། །ནས་ནི་རྒྱུ་མཚན་དེའི་ཕྱིར་ཞེས་པའོ། ། གཉིས་པ་ནི། དབྱེ་གཞི་ཤེས་རབ་ཀྱི་ཕ་རོལ་ཏུ་ཕྱིན་པ་ཐམས་ཅད་མཁྱེན་པ་ཉིད་གསུམ་གྱི་བདག་ཉིད་ཀྱི་དབྱེ་བའི་ཚུལ་གསུམ་པ་ཅན་གྱིས་སངས་རྒྱས་ལ་སོགས་པ་འཕགས་བཞིའི་བཞེད་དོན་བསྐྲུན་པར་མཛད་པ་ནི། གདོན་མི་ཟ་བར་ངེས་ཤིང་སྲིད་པ་སྟེ་འཐད་པ་ཉིད་དོ། །ཞེས་（༡༤བ）ངེས་པར་བཟུང་སྟེའོ༑ ༑དེའི་དོན་ནི། སྟོང་ཉིད་སྒོམ་པའི་ཤེས་རྒྱུད་ཆོས་ཅན། གོམས་བྱེད་ཀྱི་ཡན་ལག་དང་མ་བྲལ་ན། གོམས་བྱའི་དོན་ལ་གསལ་སྣང་རབ་ཀྱི་མཐར་ཐུག་པ་འབྱུང་དུ་རུང་སྟེ། རྟེན་བརྟན་པ་གོམས་པ་ངང་དུ་གྱུར་པ་འབད་ཟིན་བསྐྱར་མ་ལ་མི་ལྟོས་པའི་སེམས་ཀྱི་ཡོན་ཏན་ཡིན་པའི་ཕྱིར། དཔེར་ན་འདོད་འཇིགས་གོམས་པ་བཞིན་ནོ། །ཞེས་པའི་རྟགས་ལས་ཏེ། ཚད་མ་རྣམ་འགྲེལ་གྱི་ལེའུ་གཉིས་པ་ཚད་མ་གྲུབ་པ་ལས་ཤེས་པར་བྱའོ།

།གལ་ཏེ་སྒྲུབ་བྱེད་སོ་སོར་སྦྱོར་བ་མི་འཐད་དེ། གནོད་བྱེད་མ་མཐོང་བ་ཉིད་སྒྲུབ་བྱེད་དུ་བཟུང་བའི་ཕྱིར་དང༌། གཞུང་ཕྱི་མ་དམ་བཅའ་ཙམ་དུ་སྣང་བའི་ཕྱིར་རོ་ཞེ་ན། སྐྱོན་མེད་དེ། དང་པོ་ནི། ཐོས་བསམ་གྱི་གནོད་པ་མ་མཐོང་ནས་སྒྲུབ་བྱེད་དུ་ངེས་པ་དང༌། གཞུང་ཕྱི་མ་ནི་ཐོས་བསམ་གྱིས་གཏན་ལ་ཕབ་པའི་དོན་སྒོམ་བྱུང་གིས་རྒྱུན་དུ་གོམས་པས་མཐར་ཐུག་པའི་རྟོགས་པ་འབྱུང་རུང་དུ་སྒྲུབ་བོ། །དེས་ན་སྔ་མ་ནི། དང་པོའི་སྒྲུབ་བྱེད་ཡིན་ལ། ཕྱི་མ་རྒྱུན་གྱི་སྒྲུབ་བྱེད་ཡིན་ནོ། །གཞུང་ཕྱི་མས་སྒྲུབ་བྱེད་མ་བསྟན་པའི་སྐྱོན་ཡང་མེད་དེ། ངེས་པར་བཟུང་ཞེས་པས་རྟགས་དེ་ལ་བརྟེན་པའི་རྗེས་དཔག་བསྟན་པས་དེ་ཉིད་སྒྲུབ་བྱེད་ཡིན་པའི་ཕྱིར་རོ། །བཟང་པོའི་དགོངས་པ་ལེགས་པར་བཤད་དོ། །འདིར་གཅིག་དུ་བྲལ་སོགས་གཏན་ཚིགས་ཀྱི་རྣམ་གཞག་ནི་གཞན་དུ་བཤད་ཟིན་པ་ལས་ཤེས་པར་བྱའོ། ། གཉིས་པ་ནི། དོན་གྱི་འཇུག་པར་བྱ་བའི་ཕྱིར། ཞེས་སྔ་འགྲེལ་དུ་གསུངས་པའི་དོན་གྱི་འཇུག་ཚུལ་ཇི་ལྟ་བུ་ཞེ་ན། གུས་པར་བྱེད་དོ། །ཞེས་དྲང་ངོ༌། །གང་ན། ཡུམ་དེའི་ཡོན་ཏན་མངོན་པར་ཐོབ་པར་འདོད་པའི་གང་ཟག་དབང་པོ་རྣོ་རྟུལ་གཉིས་ཀ་ཡང་ངོ༌། །གང་ལ་ན། ཤེར་ཕྱིན་གྱི་མདོ་དེ་དང་མདོ་དེ་ལ་བརྟེན་པའི་གསུང་རབ་བསྟན་བཅོས་ལའོ། །དགོས་པ་གང་གི་དོན་དུ་ན། རྣམ་པ་ཐམས་ཅད་དུ་ཚིག་བཟུང་བ་ལ་སོགས་པའི་དོན་དུའོ། །རྒྱུ་གང་ལས་ན། ཡུམ་དེ་ལ་རབ་ཏུ་དང་བ་ལས་སོ། །ཀྱང་ནི་ཐོས་པ་ལས་དང་བར་མ་ཟད། དང་བ་ལས་གུས་པ་འབྱུང་ཞེས་པའི་དོན་ནོ། །ངོ་བོ་ཤིན་ཏུ་གུས་པ་དྲག་པོའོ། །གསུམ་པ་ནི། གུས་ནས་ཅི་བྱ་ཞེ་ན། དེ་ནས་ཡུམ་ཐོས་པ་ལས་བྱུང་བའི་ཤེས་རབ་དང་སོགས་པས་བསམ་པ་དང་སྒོམ་པའི་ཤེས་པ་གསུམ་རིམ་གྱིས་བསྐྱེད་ནས་འཇུག་པར་བྱེད་དོ། །བཞི་པ་ནི། ཞུགས་པས་ལེགས་པའི་མཆོག་བྱང་ཆུབ་ཐོབ་པར་འགྱུར་རོ། །གཉིས་པ་ནི། བཅོམ་ལྡན་འདས་མ་ལ་རབ་ཏུ་དང་བའི་དད་པ་ནི་ཆོས་ཅན།

ལེགས་པ་ཐམས་ཅད་འཐོབ་པའི་རྒྱུའི་གཙོ་བོ་ཡིན་ནོ། །དང་བ་ལས་གུས༑ གུས་པ་ལས་འཇུག ཞུགས་པས་ལེགས་པའི་མཆོག་ཐོབ་པ་དེའི་ཕྱིར་རོ།། རྒྱུའི་གཙོ་བོ་ནི། དང་པོའི་རྒྱུ་དང༌། ཉེན་ལེན་དང༌། ཐོག་མའི་བྱེད་རྒྱུ་（༡༥ན）གསུམ་ལས། འདིར་ནི་སྔ་མའོ། །གཉིས་པ་བསྡུས་དོན་ནི། བསྟོད་དོ། །གང་ལ་ན། ཤེས་རབ་ཀྱི་ཕ་རོལ་ཏུ་ཕྱིན་པ་ལའོ། །གང་གི་སྒོ་ནས་ན། ཐམས་ཅད་མཁྱེན་པ་ཉིད་གསུམ་གྱི་ཡོན་ཏན་བརྗོད་པའི་སྒོ་ནས་སོ། །འོ་ན་འདིར་ཡུམ་མཐའ་དག་ལ་བསྟོད་དམ། ཕྱོགས་གཅིག་ལ་བསྟོད། དང་པོ་ལྟར་ན། ཉུང་བའི་སྐྱོན་ཡོད་ལ། གཉིས་པ་ལྟར་ན། མང་བའི་སྐྱོན་ཡོད་དོ་ཞེ་ན། མཁྱེན་གསུམ་གྱི་སྒོ་ནས་བསྟོད་པ༑ དེ་ལ་གྲངས་ཉུང་བའི་སྐྱོན་མེད་དེ། མཁྱེན་གསུམ་ལ་བསྟོད་ཅིང༌༑ ཐམས་ཅད་མཁྱེན་པ་ཉིད་གསུམ་གྱིས་ནི་དོན་བརྒྱད་བསྡུས་ལ་བརྒྱད་པོ་དེ་དག་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་ཡིན་པའི་ཕྱིར། ཞིང་ནི་འོག་མ་སྡུད་པའོ༑ ༑མཁྱེན་གསུམ་གྱི་སྒོ་ནས་བསྟོད་པ་ལ་དགོས་པ་ཡོད་དེ། མཁྱེན་གསུམ་དེས་ཀྱང་ཚིག་དོན་གྱི་སྐབས་ནས་འཆད་པར་འགྱུར་བའི་ཚུལ་གྱིས་འཕགས་བཞིའི་བཞེད་དོན་ཐམས་ཅད་ཕུན་སུམ་ཚོགས་པ་ཡིན་ནོ། །ཞེས་གཞན་ལ་བསྟན་པའི་ཕྱིར་དུའོ། །དེ་ལྟར་རྒྱུ་མཚན་དང་དགོས་པ་གཉིས་ཐུགས་ལ་བཞག་ནས་མཁྱེན་གསུམ་ལ་བསྟོད་དོ་ཞེས་པའི་དོན་ནོ། །ཀྱང་སྔ་མས་ནི། མཁྱེན་གསུམ་དུ་མ་ཟད་དངོས་བརྒྱད་ཀྱང་མཆོད་བརྗོད་ཀྱི་ཡུལ་ཡིན་ཞེས་པ་དང༌། ཀྱང་ཕྱི་མས་ནི་མཁྱེན་གསུམ་གྱི་སྒོ་ནས་བསྟོད་པ་ལ་རྒྱུ་མཚན་ཡོད་པར་མ་ཟད་དགོས་པ་ཡང་ཡོད་ཅེས་པའོ། ། མཁྱེན་གསུམ་གྱིས་དངོས་བརྒྱད་བསྡུས་ཚུལ་ཇི་ལྟ་བུ་ཞེ་ན། གཞན་ལུགས་བརྗོད་པ་དང༌། རང་ལུགས་བཞག་པ་གཉིས་ལས། དང་པོ་ནི། ལོ་ཙྪ་བ་ཆེན་པོས༑ མཁྱེན་གསུམ་ནི་དུས་གསུམ་གྱི་འཕགས་པ་ཐམས་ཅད་ཀྱི་རྒྱུད་དང་འབྲེལ་བས་རྒྱ་ཆེ་ལ། སྦྱོར་བཞི་དང་ཆོས་སྐུ་ནི་སྦྱོར་བ་ཉམས་སུ་ལེན་པའི་རྒྱུད་དང་འབྲེལ་བའི་རྒྱུ་འབྲས་ཀྱི་གནས་སྐབས་རྒྱ་ཆུང་བ་ཡིན་པས་རྒྱ་ཆེ་བས་ཆུང་བ་བསྡུས་པ་ཡིན་ཏེ།

རྒྱ་མཚོའི་ནང་དུ་ཆུ་ཐིགས་བཞིན་ནོ། །འབྲེས། མཁྱེན་གསུམ་རང་བཞིན་ཡིན་ལ་སྦྱོར་བཞི་དང་ཆོས་སྐུ་ནི་གནས་སྐབས་ཡིན་པས། རང་བཞིན་དུ་གནས་སྐབས་འདུ་བ་ཡིན་ཏེ། སོར་མོ་དང་ཁུ་ཚུར་བཞིན་ནོ། །ཨར་གྱིས། སྡུད་བྱེད་ཀྱི་མཁྱེན་གསུམ་ནི་མཚོན་བྱེད་ཀྱི་ཆོས་སུམ་ཅུ་ཡིན་ལ། དེས་སྦྱོར་བཞི་དང་ཆོས་སྐུ་བསྡུས་པར་བཞེད་དོ། །རྒྱ་འགྲེལ་གཞན་ལ་གསལ་ཁ་མེད་ཅིང༌། ཆོས་ཀྱི་བཤེས་གཉེན་གྱི་ཚིགས་གསལ་དུ། སྐབས་བརྒྱད་ཡོད་ཀྱང་སྐབས་གསུམ་དུ་བསྟན་པའི་ཕྱིར་དུ་གསུངས་པས་ཞེས་སྐབས་བསྡུར་བཞེད་དོ། ཁ་ཅིག་ཆོས་ཀྱི་བཤེས་གཉེན་གྱི་དགོངས་པ་རུ་བྱས་ནས། མཁྱེན་གསུམ་གྱིས་དངོས་བརྒྱད་འགའ་ཞིག་རང་ཡིན་པའི་ཚུལ་དུ་བསྡུས་ལ། འགའ་ཞིག་རྒྱུ་ཡིན་པའི་ཚུལ་གྱིས་བསྡུས་པར་བཞེད་དོ། །དུས་ཕྱིས་ཀྱི་མཁས་པ་ཁ་ཅིག སྡུད་བྱེད་ཀྱི་མཁྱེན་གསུམ་ནི་（༡༥བ）སངས་རྒྱས་སའི་གཉིས་སུ་མེད་པའི་ཡེ་ཤེས་ཉིད་སྐྱེ་མེད་གསུམ་རྟོགས་པའི་ཆ་ནས་མཁྱེན་གསུམ་དུ་བཞག་ལ། བསྡུ་བྱ་བརྒྱད་ནི་མཁྱེན་གསུམ་མཚོན་བྱེད་ཀྱི་ཆོས་སུམ་ཅུ་ལ་མཁྱེན་གསུམ་དུ་བྱས་པ་དང་སྦྱོར་བཞི་དང་ཆོས་སྐུ་རྣམས་སོ། །ཆེད་དུ་བྱ་བ་དང་ཆོས་སྐུ་ནི་བདག་ཉིད་ཐ་མི་དད་པའི་ཚུལ་དུ་བསྡུས་ལ། གཞན་རྣམས་འབྲས་བུས་རྒྱུ་བསྡུས་པའི་ཚུལ་དུ་བྱའོ། །ཡང་མཁས་པ་ཁ་ཅིག ལམ་ཤེས་ཀྱི་ས་མཚམས་ཚོགས་སྦྱོར་ན་བཞག་ནས། ཐེག་པ་གསུམ་གྱི་མངོན་རྟོགས་གང་རུང་ཡིན་ན་མཁྱེན་གསུམ་གང་རུང་ཡིན་པ་ལ་དགོངས་ནས། མཁྱེན་གསུམ་གྱིས་དངོས་བརྒྱད་བསྡུས་པར་གསུངས་སོ། །གཉིས་པ་ནི། དེ་ལྟར་བཤད་ཚུལ་བདུན་ལས། དང་པོ་མི་འཐད་དེ་བསྡུ་བྱ་སྡུད་བྱེད་གཉིས་རྒྱ་ཆེ་ན་ཆེ་མཉམ་དང༌། ཆུང་ན་ཆུང་མཉམ་དུ་མཚུངས་པའི་ཕྱིར་དང༌། གསུམ་གྱིས་ལྔ་བསྡུས་ཞེས་པར་འགྱུར་གྱི། གསུམ་གྱིས་བརྒྱད་བསྡུས་ཞེས་པའི་ཚིག་དོན་ལ་མ་ཞུགས་པའི་ཕྱིར་རོ། །གཉིས་པ་ཡང་མི་འཐད་དེ། སྐྱོན་ཕྱི་མ་དེ་ཉིད་དང་རང་བཞིན་དང་གནས་སྐབས་ཀྱི་ཁྱད་པར་ཡང་བརྟག་ན་འཇིག་པའི་ཕྱིར་རོ།

།གསུམ་པ་ཡང་མི་འཐད་དེ། རྣམ་མཁྱེན་མཚོན་བྱེད་ཀྱི་ཆོས་བཅུ་ཆོས་ཅན། མཆོད་བརྗོད་ཡུལ་དུ་གྱུར་པའི་ཡུམ་ཡིན་པར་ཐལ། སྡུད་བྱེད་ཀྱི་རྣམ་མཁྱེན་ཡིན་པའི་ཕྱིར༑ རྟགས་དངོས། འདོད་ན་དེ་མ་ཡིན་པར་ཐལ། ཐེག་ཆེན་སྒྲུབ་པའི་དམིགས་པ་དེ་ཁྱོད་ཀྱི་ནང་ཚན་ཡིན་པའི་ཕྱིར་རོ། །ཡང་མཚོན་བྱེད་ཀྱི་ཆོས་སུམ་ཅུ་དེ་བསྟོད་ཕྱག་གི་ཡུལ་དུ་བྱས་སམ། མ་བྱས། བྱས་ན་བསྟོད་ཕྱག་གི་ཡུལ་དུ་གྱུར་ལ། མ་བྱས་ན་དེས་མངོན་རྟོགས་གཞན་རྣམས་བསྡུས་ཚུལ་བཤད་ཀྱང༌། ཤེར་ཕྱིན་མཐའ་དག་ལ་བསྟོད་པའི་རྒྱུ་མཚན་དུ་མ་འབྲེལ་ལོ། །དེས་ན་སྡུད་བྱེད་ཀྱི་མཁྱེན་གསུམ་བསྟོད་ཕྱག་གི་ཡུལ་དུ་བྱས་ནས་དེས་བསྡུས་ཚུལ་གང་ཡིན་ཞེས་དཔྱོད་པ་ཡིན་གྱི། གཞན་དུ་ན་སྐབས་དོན་སྟོར་བའི་བཤད་པར་འགྱུར་རོ། །བཞི་པ་ཡང་མི་འཐད་དེ། མངོན་རྟོགས་ཀྱི་བསྡུ་ཚུལ་ཡིན་གྱི། སྐབས་ཀྱི་བསྡུ་ཚུལ་མ་ཡིན་པའི་ཕྱིར་དང༌། སྐབས་བསྡུ་བྱས་པས་ཤེར་ཕྱིན་མཐའ་དག་ལ་བསྟོད་པའི་རྒྱུ་མཚན་དུ་མ་སོང་བའི་ཕྱིར་རོ། །ལྔ་པ་ཡང་མི་འཐད་དེ། ཡིན་བསྡུས་མ་ཡིན་ན་མཁྱེན་གསུམ་ལ་བསྟོད་པས་ཤེར་ཕྱིན་མཐའ་དག་ལ་བསྟོད་པར་མི་འགྲུབ་པའི་ཕྱིར་རོ། །དྲུག་པའི་ལུགས་ནི། མཆོད་བརྗོད་ཡུལ་དུ་གྱུར་པའི་ཡུམ་འབྲས་ཡུམ་དུ་འདོད་པ་ཡིན་པས་བཀག་ཟིན་

ཏོ ། །བདུན་པ་ཡང་མི་འཐད་དེ། ཚོགས་སྦྱོར་ན་ལམ་ཤེས་མེད་པའི་ཕྱིར་རོ། །དེས་ན་སྡུད་བྱེད་ཀྱི་མཁྱེན་གསུམ་ནི་ཐེག་དམན་དང་བྱང་སེམས་དང་སངས་རྒྱས་ཀྱི་མཁྱེན་པ་ཙམ་ལ་བྱའོ། ། བསྡུ་བྱ་བརྒྱད་ནི། མཁྱེན་གསུམ་མཚན་ཉིད་པ་འཕགས་རྒྱུད་（༡༦ན）ཀྱི་མཁྱེན་པ་གསུམ་དང་སྦྱོར་བཞི་དང་རྟོགས་པ་ཡེ་ཤེས་ཆོས་ཀྱི་སྐུ་ལ་བྱའོ།། དེས་ན་བརྒྱད་པོ་གང་རུང་ཞིག་ཡིན་ན་གསུམ་པོ་གང་རུང་ཞིག་ཡིན་པས་མཁྱེན་གསུམ་ལ་བསྟོད་པའི་སྒོ་ནས་དོན་བརྒྱད་ཀ་ལ་བསྟོད་པར་འགྲུབ་བོ། །སྡུད་བྱེད་མཁྱེན་པ་གསུམ་པོ་ཙམ་ལ་བྱེད་པར་གང་གིས་ཤེས་ཤེ་ན། མཆོད་བརྗོད་ཀྱི་ཚིག་ཟིན་ལ་མཁྱེན་གསུམ་གྱིས་གང་ཟག་སོ་སོའི་བཞེད་དོན་སྒྲུབ་པའི་སྒོ་ནས་གང་ཟག་སོ་སོའི་ཡུམ་དུ་བསྟན་ལ། དེས་ན་ཉན་རང་སོ་སྐྱེ་དང་བྱང་སེམས་སོ་སྐྱེ་རྣམས་ཀྱི་བཞེད་དོན་སྒྲུབ་བྱེད་ཀྱི་ཐབས་ཀྱང་བསྟན་དགོས་ལ། དེ་ཡང་རང་རང་གི་ཚོགས་སྦྱོར་ལས་གཞན་མེད་དེ། གང་ཟག་གཞན་རྒྱུད་ཀྱི་རྟོགས་པ་ལ་གོམས་པར་བྱས་ཀྱང་རང་རྒྱུད་ཀྱི་སྒྲིབ་པ་སྤོང་མི་ནུས་པའི་ཕྱིར་རོ། །དེས་ན་མཆོད་བརྗོད་ཀྱི་ཚིག་ཟིན་གྱི་མཁྱེན་གསུམ་གྱིས་རང་སྲས་ཀྱི་བཞེད་དོན་སྒྲུབ་པའི་སྒོ་ནས་བསྟོད་ཅིང་ཡུམ་དུ་བསྟན་ལ། ཚོགས་སྦྱོར་ལ་ཡང་རང་སྲས་ཀྱི་བཞེད་དོན་སྒྲུབ་པའི་ནུས་པ་ཡོད་པའི་ཕྱིར་རོ། །དེ་ལྟ་མ་ཡིན་ན། ཉན་རང་ཚོགས་སྦྱོར་བ་དང༌༑ བྱང་སེམས་ཚོགས་སྦྱོར་བའི་བཞེད་དོན་སྒྲུབ་བྱེད་ཀྱི་ཐབས་མ་བསྟན་པ་དང༌༑ མཆོད་བརྗོད་ཀྱི་གདུལ་བྱ་རིགས་ཅན་གསུམ་གྱི་ནང་ན་ཚོགས་སྦྱོར་བ་མེད་པར་ཡང་འགྱུར་རོ། ། གསུམ་པ་ལ་གཉིས། བཞེད་དོན་སྒྲུབ་པའི་ཚུལ་དང༌། ཡུམ་ལ་ཕྱག་འཚལ་བའོ། །དང་པོ་ལ་གསུམ། གཞི་ཤེས་ཀྱིས་ཉན་རང་དང༌། ལམ་ཤེས་ཀྱིས་བྱང་སེམས་དང༌། རྣམ་མཁྱེན་གྱིས་སངས་རྒྱས་ཀྱི་བཞེད་དོན་སྒྲུབ་ཚུལ་ལོ། ། དང་པོ་ནི། ཐོབ་པར་མཛད་པ་གང་ཡིན་པ་ཉན་ཐོས་ཀྱི་ཡུམ་མོ། །གང་ཟག་གང་གིས་ན། བྱང་སེམས་ཀྱི་སྡེ་སྣོད་ལས།

ཉན་ཐོས་རྣམས་ནི་རྣམ་གྲོལ་སྒྲ་ཕྱིར་འགྲོ༑ ༑རང་རྒྱལ་རྣམས་ནི་རྐྱེན་གྱི་འདུ་ཤེས་ལྡན། །ཞེས་གསུངས་པ་ལྟར། ཉན་ཐོས་དང་དེར་མ་ཟད་རང་སངས་རྒྱས་རྣམས་ཀྱང་སྟེ། རང་ཉིད་གཅིག་པུ་མྱ་ངན་ལས་འདའ་བར་འདོད་པ་རྣམས་སོ། །རྩ་བའི་ཚིག་གིས་རང་རྒྱལ་མ་བསྟན་ཏོ། ། ཞེ་ན། སྐྱོན་མེད་དེ། ཉན་ཐོས་དེའི་ཕྱོགས་སུ་བསླན་ནས་བསྟན་བའི་ཕྱིར་རོ། ། ཚིག་གང་གིས་ན། ཉན་ཐོས་ཞི་བ་འཚོལ་རྣམས་ཞེས་པའི་རྟེན་སྟོན་པའི་ཚིག་གིས་རིམ་པ་གཅིག་གིས་སོ། །དེའི་རྒྱུ་མཚན་ཡང་གཞི་ཤེས་ལ་བརྟེན་ནས། ཞི་བ་མྱང་འདས་སྒྲུབ་པར་མཚུངས་པའི་ཕྱིར་རོ། །འོ་ན་ཉན་ཐོས་དང་ཁྱད་མེད་དུ་འགྱུར་རོ། །ཞེ་ན། མི་འགྱུར་ཏེ། གཟུང་རྟོག་སྤང་ནུས་པའི་རྣམ་པར་ཐར་པ་ཅུང་ཟད་ཙམ་ཞིག་གིས་ལྷག་པའོ། །ཐབས་གང་གིས་ཤེ་ན། གཞི་ཕུང་ཁམས་སྐྱེ་མཆེད་ཐམས་ཅད་གང་ཟག་གི་བདག་གི་སྐྱེ་བ་མེད་པར་ཡོངས་སུ་ཤེས་པ་ཉིད་ཀྱིས་སོ། །འབྲས་བུ་གང་ན། ཕུང་པོའི་ལྷག་མ་དང་བཅས་པ་དང༌། ཕུང་པོའི་ལྷག་མ་མེད་པའི་མཚན་ཉིད་ཀྱི་མྱ་ངན་ལས་འདས་（༡༦བ） པ་རྣམ་པ་གཉིས་སོ༑ ༑འདིར་མྱང་འདས་ཀྱི་མཐའ་དཔྱད་པ་ལ། ཁ་ཅིག་དམན་པའི་ལྷག་བཅས་ཀྱི་མྱང་འདས་ཀྱི་མཚན་ཉིད། ཟག་བཅས་ཀྱི་ལས་ཉོན་མ་ལུས་པར་སྤངས་པ་ཞེས་པའམ། ཀུན་འབྱུང་མ་ལུས་པར་སྤངས་ཤིང་སྡུག་བསྔལ་གྱི་ཕུང་པོ་མ་ལུས་པར་སྤངས་པའི་དམན་པའི་སོ་སོར་བརྟག་འགོག ཐེག་དམན་གྱི་ལྷག་མེད་ཀྱི་མྱང་འདས་ཀྱི་མཚན་ཉིད། སྡུག་བསྔལ་གྱི་ཕུང་པོ་མ་ལུས་པར་སྤངས་པའི་དམན་པའི་སོ་སོར་བརྟག་འགོག་ཞེས་ཟེར་རོ། །དེ་ལྟ་ན། ལྷག་མེད་ཀྱི་མྱང་འདས་མ་ཐོབ་པའི་ཉན་ཐོས་དགྲ་བཅོམ་པའི་རྒྱུད་ཀྱི་སོ་སོར་བརྟག་འགོག་ཏེ། ལྷག་བཅས་ཀྱི་མྱང་འདས་མ་ཡིན་པར་འགྱུར་ཏེ། དགྲ་བཅོམ་དེས་ཀུན་འབྱུང་མ་ལུས་པར་མ་སྤངས་པའི་ཕྱིར། རྟགས་གྲུབ་ཏེ། ལས་ཀྱི་ཀུན་འབྱུང་མ་ལུས་པར་མ་སྤངས་པའི་ཕྱིར་རོ། །དེ་ལྟར་ཡང་རྣམ་འགྲེལ་ལས། འདོད་ཆགས་བྲལ་བའི་གནས་པ་ནི།

།བརྩེ་བའམ་ཡང་ལས་ཀྱི་ཡིན། །ཞེས་སོ། །ལྷག་མེད་ཀྱི་མྱང་འདས་ཐོབ་པའི་ཉན་ཐོས་དགྲ་བཅོམ་པའི་རྒྱུད་ཀྱི་སོ་སོར་བརྟག་འགོག་དེ། ལྷག་མེད་ཀྱི་མྱང་འདས་མ་ཡིན་པར་འགྱུར་ཏེ། དགྲ་བཅོམ་པ་དེས་སྡུག་བསྔལ་གྱི་ཕུང་པོ་མ་ལུས་པར་མ་སྤངས་པའི་ཕྱིར། རྟགས་གྲུབ་སྟེ། ཟག་བཅས་ཀྱི་ཕུང་པོ་མ་ལུས་པར་མ་སྤངས་པའི་ཕྱིར། དེར་ཡང་འགྱུར་ཏེ། དྲི་བཅས་ཀྱི་སྐྱེས་བུ་ཡིན་པའི་ཕྱིར་རོ། །ཡང་ཁ་ཅིག ལྷག་མེད་ཀྱི་མྱང་འདས་འདུས་བྱས་ཀྱི་འཇུག་པ་རྒྱུད་ཆད་པའི་སོ་སོར་བརྟག་འགོག་ལ་འདོད་པ་ནི་མི་རིགས་ཏེ། དེ་ལྟར་ན། ལྷག་མེད་ཀྱི་མྱང་འདས་ཐོབ་ནས་དེའི་རྗེས་སུ་ཐེག་ཆེན་གྱི་ལམ་ལ་འཇུག་གམ། མི་འཇུག འཇུག་ན་ཐེག་ཆེན་གྱི་ལམ་འགའ་ཞིག་རྒྱུ་མེད་དུ་འབྱུང་བ་སྲིད་པར་ཐལ། འདུས་བྱས་རྒྱུན་ཆད་ནས་ཐེག་ཆེན་གྱི་ལམ་ན་འཇུག་སྲིད་པའི་ཕྱིར། རྟགས་ཁས་བླངས་སོ། །ཐེག་ཆེན་གྱི་ལམ་དུ་མི་འཇུག་ན། མཐར་ཐུག་ཐེག་པ་གཅིག་ཏུ་ངེས་པ་མ་ཡིན་པར་ཐལ་ལོ། །གལ་ཏེ་འདིར་ནི་ཉན་ཐོས་ཀྱི་མྱང་འདས་སྟོན་པའི་སྐབས་ཡིན་ལ། ཉན་ཐོས་སྡེ་པ་དག་དེ་ལྟར་འདོད་པས་སོ་ཞེ་ན། དེ་ནི་གྲུབ་མཐའི་འདོད་པ་དང༌། དངོས་པོའི་གནས་ཚོད་མ་ཕྱེད་པ་ཡིན་ཏེ། ཉན་ཐོས་སྡེ་གཉིས་ཀྱི་འདོད་པ་ནི་གྲུབ་མཐས་སྒྲོ་བཏགས་པའི་ཕྱིན་ཅི་ལོག་ཡིན་ལ། འདིར་བཤད་པའི་ཉན་ཐོས་ཀྱི་མྱང་འདས་གཉིས་ནི། དངོས་པོའི་གནས་ཚོད་ལ་འཇོག་དགོས་པ་ཡིན་པའི་ཕྱིར་རོ། །དེས་ན་ཉན་ཐོས་སྡེ་གཉིས་ལྟར་མཐར་ཐུག་ཐེག་པ་གསུམ་དུ་ངེས་པ་དང༌། འདུས་བྱས་ཀྱི་འཇུག་པ་རྒྱུན་ཆད་པར་འདོད་ཀྱང༌། མཐར་ཐུག་ཐེག་པ་གཅིག་ཏུ་འདོད་པ་རྣམས་ཀྱིས་ནི་དེ་ལྟར་མི་བཞེད་དོ། །ཉན་ཐོས་སྡེ་གཉིས་ཡིན་ན་འཕགས་པ་མ་ཡིན་པས་ཁྱབ་སྟེ། འཕགས་པ་ཡིན་ན་དབུ་མ་པ་ཡིན་པས་ཁྱབ་པའི་ཕྱིར་རོ། །（༡༧ན）དེས་ན་ཉན་ཐོས་ཀྱི་མིང་ཙམ་ལ་འཁྲུལ་བར་མི་བྱའོ། །དེ་ལྟ་མ་ཡིན་ན་ལྷག་མེད་ཀྱི་མྱང་འདས་ལ་གནས་པའི་ཉན་ཐོས་དེ། དེ་བཞིན་གཤེགས་པའི་འོད་ཟེར་གྱི་རྐྱེན་གྱིས་བསྐུལ་ནས།

ཏིང་ངེ་འཛིན་ལས་སད་པར་བྱེད་པ་མི་འཐད་པར་འགྱུར་ཏེ། ལྷག་མེད་ཐོབ་པའི་གནས་སྐབས་དེར་ཏིང་ངེ་འཛིན་མེད་པས། ཏིང་ངེ་འཛིན་ལས་སད་པར་བྱེད་པ་ཡང་མི་འཐད་པའི་ཕྱིར་དང༌། འདུས་བྱས་ཀྱི་འཇུག་པ་རྒྱུན་ཆད་པས་རྐྱེན་གྱིས་བྱར་མེད་པའི་ཕྱིར་རོ། །རྟགས་ཁས་བླངས། འདོད་ན་མཐར་ཐུག་ཐེག་པ་གཅིག་ཏུ་མ་ངེས་པ་དང༌། ལང་ཀར་གཤེགས་པ་ལས། ཏིང་ངེ་འཛིན་གྱི་ལུས་ཐོབ་ནས། བསྐལ་པའི་བར་དུ་མི་སད་དོ། །དཔེར་ན་སྐྱེས་བུ་མྱོས་པ་ནི། །མྱོས་འགྱུར་མེད་ན་སངས་པ་ལྟར། །དེ་བཞིན་དེ་དག་ང་ཡི་སྐུ། །སངས་རྒྱས་ཆོས་ཞེས་བྱ་བ་འཐོབ། །ཅེས་གསུངས་པ་དང་འགལ་བར་འགྱུར་རོ། །ཡང་ཁ་ཅིག་ཉན་ཐོས་དགྲ་བཅོམ་པ་ཆོས་ཅན། མྱང་འདས་མཚན་ཉིད་པ་མ་ཐོབ་པར་ཐལ། སངས་རྒྱས་མ་ཐོབ་པའི་ཕྱིར་རོ། །དེས་ན་ཐེག་དམན་གྱི་མྱང་འདས། མྱང་འདས་མཚན་ཉིད་པ་མ་ཡིན་ཏེ། པད་དཀར་ལས། འཁོར་བའི་སྡུག་བསྔལ་དག་ལས་ཁྱོད་ཐར་ཡང༌། །ད་དུང་ཁྱོད་ནི་མྱ་ངན་ཡོངས་མི་འདའ། །སངས་རྒྱས་ཐེག་པ་འདི་ནི་བཙལ་བར་བྱ། །ཞེས་དང༌༑ རྒྱུད་བླ་ལས། ཇི་སྲིད་སངས་རྒྱས་མ་ཐོབ་པར། །མྱ་ངན་འདས་པ་མི་ཐོབ་སྟེ༑ ༑ཞེས་གསུངས་པའི་ཕྱིར་རོ། །ཞེ་ན། དེ་ལྟ་ན། ཉན་ཐོས་ཞི་བ་འཚོལ་རྣམས་ཞེས་སོགས་ཀྱི་མཆོད་བརྗོད་ཀྱི་ངག་དེས་ཡུམ་ལ་ཡོན་ཏན་ཇི་ལྟར་ཡོད་པ་བཞིན་དུ་བརྗོད་པ་མ་ཡིན་པར་ཐལ། གཞི་ཤེས་ལ་ཉན་རང་ཉེར་ཞིར་ཁྲིད་པའི་ཡོན་ཏན་མེད་པའི་ཕྱིར། རྟགས་སྒྲིགས། འདོད་ན། རེ་ཞིག་དང་པོར་ཡུམ་ལ་ཡོན་ཏན་ཇི་ལྟ་བ་བཞིན་དུ་བརྗོད་པ་སྔོན་དུ་འགྲོ་བ་ཅན་གྱི་ཕྱག་འཚལ་བ་ཞེས་གསུངས་པ་དང་འགལ་ལོ། །གཞན་ཡང་ཉན་ཐོས་དགྲ་བཅོམ་པ་དེ་དགྲ་བཅོམ་པ་མ་ཡིན་པར་ཐལ། ཉན་ཐོས་ཀྱི་མྱང་འདས་དེ་མྱང་འདས་མ་ཡིན་པའི་ཕྱིར༌། ཁ་ཅིག འདོད་པ་ཡིན་ཏེ། ཉན་རང་དགྲ་བཅོམ་པ་དེ་རང་ཉིད་འཇིགས་པ་དང་བཅས་པས་སངས་རྒྱས་ལ་སྐྱབས་སུ་འགྲོ་དགོས་པའི་ཕྱིར། དེ་ཡང་དཔལ་ཕྲེང་གིས་ཞུས་པའི་མདོར། དགྲ་བཅོམ་རྣམས་ལ་ཡང་འཇིགས་པ་མཆིས་ཏེ།

གང་གིས་འཇིགས་པའི་དགྲ་བཅོམ་པ་དེ་རྣམས་ཀྱིས་ཀྱང་བཅོམ་ལྡན་འདས་ཉིད་ལ་སྐྱབས་སུ་མཆིའོ། །ཞེས་སོགས་གསུངས་སོ། །གཞན་ཡང་ཉན་ཐོས་དགྲ་བཅོམ་པ་ཆོས་ཅན། ཉོན་མོངས་པའི་བདུད་མ་ལུས་པར་བཅོམ་པར་ཐལ། དགྲ་བཅོམ་པ་ཡིན་པའི་ཕྱིར། འདོད་ན། སངས་རྒྱས་ཡིན་པར་ཐལ་ལོ། །ཞེ་ན། དེ་ལྟ་ན། ཉན་ཐོས་དགྲ་བཅོམ་དེ་（༡༧བ）དགྲ་བཅོམ་འབྲས་གནས་མ་ཡིན་པར་ཐལ། དེ་དགྲ་བཅོམ་པ་མ་ཡིན་པའི་ཕྱིར། འདོད་ན། ཉན་ཐོས་འབྲས་བུ་རིམ་གྱིས་པའི་ཕྱིར་མི་འོང་འབྲས་གནས་ཁྱད་པར་ཅན་དེ་དགྲ་བཅོམ་ཞུགས་པ་མ་ཡིན་པར་ཐལ་ལོ། །དེ་ཡང་འདོད་ན། ཐེག་དམན་ལ་སྐྱེས་བུ་ཟུང་བཞི་དང༌། གང་ཟག་ཡ་བརྒྱད་ཀྱི་དགེ་འདུན་གྱི་རྣམ་གཞག་མི་རུང་བར་ཐལ་ལོ། །གཞན་ཡང་དགྲ་བཅོམ་བསད་པའི་མཚམས་མེད་ཀྱི་ལས་མི་སྲིད་པར་ཐལ། དམན་པའི་དགྲ་བཅོམ་བསད་པའི་མཚམས་མེད་ཀྱི་ལས་ཀྱང་མི་སྲིད། ཐེག་ཆེན་གྱི་དགྲ་བཅོམ་བསད་པའི་མཚམས་མེད་ཀྱི་ལས་ཀྱང་མི་སྲིད་པའི་ཕྱིར། རྟགས་སྔ་མ་སྒྲིགས། ཕྱི་མ་མ་གྲུབ་ན། དེར་ཐལ། ཐེག་ཆེན་དགྲ་བཅོམ་པའི་སྲོག་གི་དབང་པོ་འགགས་པ་མི་སྲིད་པའི་ཕྱིར་རོ། །ཉན་ཐོས་ཀྱི་མི་སློབ་ལམ་དེ་ཡང་མི་སློབ་ལམ་མ་ཡིན་པར་འགྱུར་ལ། འདོད་ན། སློབ་ལམ་དུ་ཁས་ལེན་དགོས་ལ། དེ་ཡང་ཉན་ཐོས་ཀྱི་སློབ་ལམ་ལས་གཞན་གྱི་སློབ་ལམ་དུ་མི་འཐད་པས། ཉན་ཐོས་ལ་ལམ་ལྔའི་རྣམ་གཞག་ཀྱང་མི་རུང་བར་འགྱུར་རོ། །འོ་ན་ལུང་རྣམས་ཀྱི་དོན་གང་ཡིན་ཞེ་ན། ལུང་སྔ་མ་གཉིས་ཀྱི་དོན་ནི་མཐར་ཐུག་གི་མྱང་འདས་ལ་དགོངས་ཤིང༌། ཁྱད་པར་རྒྱུད་བླའི་གཞུང་དེ་ནི། ཉན་རང་ལ་མཐར་ཐུག་གི་མྱང་འདས་ཡོད་པར་འདོད་པ་བཀག་ནས་མཐར་ཐུག་ཐེག་པ་གཅིག་ཏུ་སྒྲུབ་པའི་ཕྱིར་དུ་རྣམ་མཁྱེན་མ་ཐོབ་པར་མྱང་འདས་མཐར་ཐུག་མི་ཐོབ་ཅེས་བསྟན་པ་ཡིན་ནོ། །དགྲ་བཅོམ་པ་རྣམས་ལ་ཡང་འཇིགས་པ་མཆིས་ཏེ། ཞེས་སོགས་ཀྱི་མདོ་ནི། དགྲ་བཅོམ་མ་ཡིན་པའི་ཤེས་བྱེད་མ་ཡིན་ཏེ། དགྲ་བཅོམ་ཡིན་པའི་ཤེས་བྱེད་དུ་དགྲ་བཅོམ་པ་རྣམས་ལའང་འཇིགས་པ་མཆིས་ཞེས་པ་ནི།

རྣམ་པ་ཀུན་ཏུ་འབྲེལ་བ་མེད་པའི་ཕྱིར་རོ། །དེས་ན་ལུང་དེ་ནི་དགྲ་བཅོམ་པ་ཡིན་པའི་ཤེས་བྱེད་དུ་འགྲོའོ། །དེ་ལྟར་འདོད་པ་ལ་བྱང་སེམས་ཀྱི་སྡོམ་པ་ཡོད་ན། རྩ་ལྟུང་ཡང་བསྐྱེད་པ་ཡིན་ཏེ། བསླབ་བཏུས་ལས། སློབ་པའི་ཐེག་པས་ཆགས་ལ་སོགས། །སྤོང་བར་གྱུར་པ་མིན་ཞེས་འཛིན། །ཕ་རོལ་དག་ཀྱང་འཛིན་འཇུག་དང༌། །ཞེས་རྩ་ལྟུང་དུ་གསུངས་པའི་ཕྱིར་རོ། །དེས་ན་ཐེག་དམན་གྱི་ལྷག་བཅས་ཀྱི་མྱང་འདས་ཀྱི་མཚན་ཉིད། ཉོན་མོངས་པའི་ཀུན་འབྱུང་མ་ལུས་པར་སྤངས་ཤིང་སྔ་མའི་ལས་ཉོན་གྱིས་འཕངས་པའི་ཕུང་པོ་རགས་པ་དང་བཅས་པའི་ཐེག་དམན་དགྲ་བཅོམ་པའི་སྐུ་ཚེའི་འདུ་བྱེད་མ་བཏང་བའི་སོ་སོར་བརྟག་འགོག ཐེག་དམན་གྱི་ལྷག་མེད་ཀྱི་མྱང་འདས་ཀྱི་མཚན་ཉིད། སྔ་མའི་ལས་ཉོན་གྱི་འབྲས་བུ་ཕུང་པོ་རགས་པ་དང་བྲལ་བའི་ཐེག་དམན་དགྲ་བཅོམ་པའི་སྐུ་ཚེའི་འདུ་བྱེད་བཏང་བའི་སོ་སོར་བརྟག་འགོག དེ་ཡང་སྔ་མའི་ལས་ཀྱིས་འཕངས་པའི་སྐུ་ཚེའི་འདུ་བྱེད་བཏང་ནས་ཡིད་ཀྱི་རང་བཞིན་གྱི་ལུས་གྲུབ་སྟེ། དེ་ལ་བརྟེན་ནས་བསྐལ་བ་མང་པོའི་བར་དུ་ཏིང་ངེ་འཛིན་ལ་གནས་ནས། དུས་ནམ་ཞིག་ན་སངས་རྒྱས་ཀྱི་འོད་ཟེར་གྱིས་བསྐུལ་བས། པདྨའི་སྦུབས་（༡༨ན）ལས་བརྫུས་ཏེ་སྐྱེས་ནས་ཐེག་ཆེན་གྱི་ལམ་དུ་འཇུག་གོ །དེས་ན་ཡིད་ཀྱི་ལུས་དང་ཏིང་ངེ་འཛིན་ཡོད་པར་བཤད་པས་འདུས་བྱས་ཀྱི་འཇུག་པ་རྒྱུན་ཆད་པར་འདོད་པ་ནི་མི་རིགས་སོ། །ཐེག་ཆེན་གྱི་ལྷག་བཅས་ལྷག་མེད་ནི། གཟུགས་སྐུ་གཉིས་ལྷག་བཅས་དང༌། སྤངས་རྟོགས་ཀྱི་བདག་ཉིད་ཆོས་ཀྱི་སྐུ་ལྷག་མེད་དུ་བཤད་དེ། སྐུ་གསུམ་ལ་འཇུག་པའི་སྒོར། ཕུང་པོར་བཅས་པའི་མྱ་ངན་འདས། །ཐུབ་སྐུ་གཉིས་ལ་བཞག་པ་ཡིན། །ཕུང་པོ་ཀུན་དང་བྲལ་བའི་ཕྱིར། །ཆོས་ཀྱི་སྐུ་ལ་ཕུང་པོ་མེད། །ཅེས་གསུངས་པ་ལྟར་རོ།། གཉིས་པ་ནི། སྒྲུབ་པར་མཛད་དོ་ཞེས་དྲང་ངོ༌། །གང་གིས་ན། བྱང་ཆུབ་སེམས་དཔའ་འཁོར་བ་ཇི་སྲིད་པར་འགྲོ་བའི་དོན་བྱེད་པ་རྣམས་ཀྱིས་སོ།

།ཐབས་གང་ལས་ན། ལམ་ཐམས་ཅད་བདེན་པའི་སྐྱེ་བ་མེད་པར་རྟོགས་པའི་ངོ་བོ་ཉིད་ཀྱིས་སོ༑ ༑འབྲས་བུ་གང་ན། འགྲོ་བ་མཐའ་དག་གི་དོན་ནོ། །གསུམ་པ་ནི། བསྐོར་བར་མཛད་ཅེས་དྲང་ངོ༌། །གང་ཟག་གང་གིས་ན། སངས་རྒྱས་སྒོ་གསུམ་མི་མཐུན་ཕྱོགས་ལས་ཡང་དག་པར་བསྡམས་པའི་སྐུ་ཅན་ཞི་ལྷག་ཟུང་འབྲེལ་གྱི་རྣལ་འབྱོར་གྱི་དབང་ཕྱུག་གི་གཙོ་བོ་སངས་རྒྱས་རྣམས་ཀྱིས་སོ། །ཐབས་གང་གིས་ན། རྣམ་པ་ཐམས་ཅད་དོན་དམ་པར་སྐྱེ་བ་མེད་པར་ཐུགས་སུ་ཆུད་པ་གང་དང་ཡང་དག་པར་ལྡན་པ་ལ་བརྟེན་ནས་སོ། །འབྲས་བུ་གང་ན། ཆོས་ཀྱི་འཁོར་ལོ་མ་ལུས་པ་ཐམས་ཅད་དོ། །དགོས་པ་གང་གི་དོན་དུ་ན། ཉོན་མོངས་པ་བརྒྱད་ཁྲི་བཞི་སྟོང་ལ་སྤྱོད་པའི་གཉེན་པོར་རོ། །འདིར་ཆོས་ཀྱི་འཁོར་ལོའི་ངོ་བོ། ངེས་ཚིག དབྱེ་བ། ཚད་དོ། །དང་པོ་ནི། བྱེ་བྲག་སྨྲ་བ་རྣམས་ནི། མཐོང་ལམ་ཁོ་ན་ཆོས་འཁོར་ཡིན་ཏེ། ལྔ་སྡེ་ལ་ཆོས་བསྟན་པས་ཀུན་ཤེས་ཀོའུ་དི་ན་ལ་མཐོང་ལམ་སྐྱེས་པའི་ཚེ། ལྷ་རྣམས་ཀྱིས་ཨ་ལ་ལ་འཇིག་རྟེན་ཆོས་ཀྱི་འཁོར་ལོ་བསྐོར་རོ། ། ཞེས་འབྱུང་བའི་ཕྱིར་རོ། །ཅིའི་ཕྱིར་ཆོས་ཀྱི་འཁོར་ལོ་ཞེས་བྱ་ཞེ་ན། མཐོང་ལམ་བར་མ་ཆད་དུ་སྐྱེ་བས་མྱུར་དུ་འགྲོ་བ་དང༌། བར་ཆད་མེད་ལམ་གྱི་སྤང་བྱའི་ཐོབ་པ་གཅོད་པས་མ་རྒྱལ་བ་ལས་རྒྱལ་བར་བྱེད་པ་དང༌། རྣམ་གྲོལ་ལམ་གྱི་བྲལ་ཐོབ་འཛིན་པས་རྒྱལ་བ་རྣལ་དུ་འགོད་པར་བྱེད་པ་དང༌། ཁམས་གོང་གི་བདེན་པ་ལ་འཕར། འདོད་པའི་བདེན་པ་ལ་འབབ་པས་ན། རྒྱལ་པོའི་འཁོར་ལོ་དང་ཆོས་མཐུན་པའི་ཕྱིར། ཞེས་ཟེར་རོ། ། བཙུན་པ་དབྱངས་སྒྲོག་ན་རེ། འཕགས་པའི་ལམ་ཡན་ལག་བརྒྱད་ཉིད་ཆོས་ཀྱི་འཁོར་ལོ་ཡིན་ནོ། །དེ་ཡང་ལྟ་བ། རྟོག་པ། རྩོལ་བ། དྲན་པ་བཞི་ནི་འཁོར་ལོའི་རྩིབས་ལྟ་བུ་ཡིན་ཏེ། ཤེས་རབ་ཀྱི་བསླབ་པ་ཡིན་པས། མི་མཐུན་ཕྱོགས་ཀྱི་རྟོག་པ་གཅོད་པའི་ཕྱིར་རོ། །ངག་དང༌། ལས་ཀྱི་མཐའ་དང༌། འཚོ་བ་གསུམ་ནི། འཁོར་ལོའི་ལྟེ་བ་ལྟ་བུ་ཡིན་ཏེ། ཚུལ་ཁྲིམས་ཀྱི་བསླབ་པ་ཡིན་པས་ཏིང་ངེ་འཛིན་དང༌།

ཤེས་རབ་ཀྱི་རྟེན་བྱེད་པའི་ཕྱིར་རོ། །ཏིང་ངེ་འཛིན་ནི་འཁོར་ལོའི་མུ་ཁྱུད་ལྟ་བུ་ཡིན་ཏེ། དམིགས་པ་ལ་སེམས་རྩེ་（༡༨བ）གཅིག་ཏུ་འཛིན་པའི་ཕྱིར། དེའི་ཕྱིར་འཁོར་ལོ་དང་འདྲ་བར་འདོད་དེ། མཛོད་ལས། ཆོས་ཀྱི་འཁོར་ལོ་མཐོང་བའི་ལམ། །མྱུར་བར་འགྲོ་སོགས་རྩིབས་སོགས་ཕྱིར། ། ཞེས་གསུངས་སོ། །ཐེག་ཆེན་པ་རང་ལུགས་ལ་ཆོས་ཀྱི་འཁོར་ལོའི་མཚན་ཉིད། སྟོན་པས་གསུངས་པའི་དམ་ཆོས་གང་ཞིག རང་གི་མི་མཐུན་ཕྱོགས་གཅོད་པར་ནུས་པའོ། །གཉིས་པ་ནི། གཅིག་ནས་གཅིག་ཏུ་བརྒྱུད་དེ། མཐུན་པར་བསྐོར་བའི་དོན་གྱིས་ན་འཁོར་ལོ་ཞེས་བྱའོ། །གསུམ་པ་ནི། མཛོད་ལས། སྟོན་པའི་དམ་ཆོས་རྣམ་གཉིས་ཏེ། །ལུང་དང་རྟོགས་པའི་བདག་ཉིད་དོ། །ཞེས་གསུངས་པ་ལྟར། ལུང་གི་ཆོས་འཁོར་དང༌། རྟོགས་པའི་ཆོས་འཁོར་རོ། །དང་པོ་ནི༑ གསུང་རབ་ཡན་ལག་བཅུ་གཉིས་སྡེ་སྣོད་རིན་པོ་ཆེ་གསུམ་གྱིས་བསྡུས་པ་རྣམས་སོ། །གཉིས་པ་ནི། ཐེག་པ་གསུམ་གྱི་ལམ་ལྔ་སྟེ། ཆོས་ཀྱི་བཤེས་གཉེན་གྱི་ཚིག་གསལ་ཏུ། ཆོས་ཀྱི་འཁོར་ལོ་ཁ་ཅིག་ནི། ཚོགས་ཀྱི་ལམ་མོ། ཁ་ཅིག་ནི་སྦྱོར་བའི་ལམ་མོ། ཁ་ཅིག་ནི་བར་ཆད་མེད་པའི་ལམ་གྱི་བར་རོ། །ཞེས་གསུངས་པ་ལྟར་རོ། །མི་སློབ་ལམ་མ་བཤད་པ་ནི།

དངོས་གཉེན་ལ་དགོངས་སོ། །མཛོད་འགྲེལ་ལས་ཀྱང༌། འཕགས་པའི་ལམ་ཐམས་ཅད་ཀྱང་གདུལ་བྱའི་རྒྱུད་ལ་འཇུག་པའི་ཕྱིར་ཆོས་ཀྱི་འཁོར་ལོ་ཡིན་ཏེ། ཞེས་སོ། །ཆོས་ཀྱི་འཁོར་ལོ་ཅིག་ཅར་དུ་བསྐོར་རམ། རིམ་ཅན་དུ་བསྐོར། ཞེ་ན། ཁ་ཅིག་ན་རེ། ཆོས་འཁོར་མ་ལུས་པ་སྐད་ཅིག་ཁོ་ན་ལ་བསྐོར་ཡང་གདུལ་བྱའི་དབང་གིས་དུས་སྔ་ཕྱི་དང་ཐ་དད་དུ་མོས་པ་ཙམ་དུ་ཟད་དོ། །ཞེས་ཟེར་རོ། །དེ་ལྟ་ན་སྟོན་པས་ཆོས་ཀྱི་འཁོར་ལོ་གསུམ་པོ་བསྐོར་བའི་གནས་དང༌། དུས་དང༌། འཁོར་དང༌༑ དགོས་པ་རྣམས་ཐ་དད་དུ་གསུངས་པ་མི་འཐད་པར་འགྱུར་ཏེ། སྟོན་པས་ཆོས་ཀྱི་འཁོར་ལོ་གསུམ་པོ་དེ་དུས་ཅིག་ཅར་དུ་གསུངས་པའི་ཕྱིར་རོ། །དེས་ན་འཁོར་ལོ་གསུམ་པོ་དེ་གདུལ་བྱའི་དབང་གིས་རིམ་ཅན་དུ་གསུངས་པ་ཡིན་ཏེ། རིན་ཆེན་ཕྲེང་བ་ལས། དཔྱོད་པ་བ་དག་ཇི་ལྟ་བུ། །ཡི་གེའི་ཕྱི་མོ་ཀློག་འཇུག་ལྟར༑ ༑དེ་བཞིན་སངས་རྒྱས་གདུལ་བྱ་ལ། །ཇི་ཙམ་བཟོད་པའི་ཆོས་སྟོན་ཏོ། ཁ་ཅིག་ལ་ནི་སྡིག་པ་ལས། །རྣམ་པར་བཟློག་ཕྱིར་ཆོས་སྟོན་ཏོ། ཁ་ཅིག་བསོད་ནམས་སྒྲུབ་པའི་ཕྱིར། ཁ་ཅིག་ལས་ནི་གཉིས་བརྟེན་པ། ཁ་ཅིག་ལས་ནི་གཉིས་མི་བརྟེན། །ཟབ་མོ་ཁུ་འཕྲིག་ཅན་འཇིགས་པ། །སྟོང་ཉིད་སྙིང་རྗེའི་སྙིང་པོ་ཅན།། བྱང་ཆུབ་སྒྲུབ་པ་ཁ་ཅིག་ལའོ། །ཞེས་སོ། །དེའིཕྱིར་ཆོས་ཀྱི་འཁོར་ལོ་རིན་ཅན་དུ་བསྐོར་རོ། །བཞི་པ་ནི། ཐེག་པ་ཐུན་མོང་བ་ལྟར་ན། ཚེག་བར་སུམ་ཅུ་སོ་གཉིས་ལ་ཤོ་ལོ་ཀ་གཅིག་ཏུ་བྱས་པའི་ཤོ་ལོ་ཀ་གཅིག་ཏུ་བྱས་པའི་ཤོ་ལོ་སྟོང་ནི་ཆོས་ཀྱི་ཕུང་པོ་ཅིག་གི་ཚད་ཡིན་ཏེ། ཆོས་ཀྱི་བཤེས་གཉེན་གྱིས། དེ་ལ་ཆོས་ཀྱི་ཕུང་པོ་གཅིག་གི་ཚད་གང་ཞེ་ན། ཚིག་ལེའུར་བྱས་པ་སྟོང་ཉིད་དེ། ཚིགས་（༡༩ན）སུ་བཅད་པ་རེ་རེ་ལ་ཡི་གེའི་འབྲུ་སུམ་ཅུ་སོ་གཉིས་སོ། །ཞེས་གསུངས་སོ། །ཐེག་ཆེན་པ་ལྟར་ན། གླང་པོ་ཆེ་རབ་བརྟན་གྱིས་འཁུར་བར་འོས་པའི་སྣག་ཚས་ནི། ཆོས་ཀྱི་ཕུང་པོ་གཅིག་འབྲི་བར་ནུས་སོ། །ཞེས་དང༌།

དྲིན་ལན་བསབ་པ་ལས། འཕགས་པ་ལྷ་སྦྱིན་གྱིས་གླང་པོ་ཆེ་ལྔ་སྟོང་གིས་འཁུར་བར་བྱ་བའི་གླེགས་བམ་རྣམས་ཁ་ཏོན་དུ་བརྗོད་པར་བྱེད་དོ། །ཞེས་དང༌། ནོར་བཟང་གི་བླ་མ་དགེ་སློང་སྤྲིན་གྱི་དཔལ་ཞེས་བྱ་བ་རྒྱ་མཚོ་ཞིག་གི་མཐའ་རྟོགས་པ་ལ་ཕྱིན་པ་ན། མཚོ་དེའི་དཀྱིལ་ནས་པད་མ་ཆེན་པོ་ཞིག་བྱུང༌། དེ་ལ་སངས་རྒྱས་ཕྱག་བརྐྱང་བ་ཞེས་བྱ་བ་ཞིག་བཞུགས་ནས་ཀུན་ཏུ་མིག་གི་ཆོས་ཀྱི་རྣམ་གྲངས་གསུངས་ཏེ། དེའི་ལེའུ་ལག་རེ་བྲི་བ་ལ་ཡང་རྒྱ་མཚོ་དེའི་ཆུ་ལ་སྣག་ཚ་བྱས། རྩི་ཤིང་ནགས་ཚལ་ལ་སྨྱུ་གུ་བྱས། འཛམ་བུའི་གླིང་གི་སེམས་ཅན་རྣམས་ཀྱིས་ཡིག་མཁན་བྱེད་དགོས་པར་གསུངས་སོ། །ཡང་ཁ་ཅིག་ན་རེ། ཤ་རིའི་བུས་བྱས་པའི་ཆོས་ཀྱི་ཕུང་པོ་ཞེས་པའི་བསྟན་བཅོས་ཀྱི་ཚད་ཙམ་སྟེ། དེ་ཡང་ཤོ་ལོ་ཀ་དྲུག་སྟོང་ཞེས་འདོད་པ་དང༌། འགའ་ཞིག་ན་རེ། ཕུང་ཁམས་སྐྱེ་མཆེད། བདེན་པ་རྟེན་འབྲེལ་སོགས་ལ་བརྩམས་ནས། དོན་ཚན་རེ་རྫོགས་པར་སྟོན་པའི་གཏམ་གྱི་ཚོགས་ལ་འདོད་དོ༑ ༑གཞན་དག་ན་རེ་འདོད་ཆགས་སོགས་ལ་སྤྱོད་པ་རེ་རེའི་གཉེན་པོ་རྫོགས་པར་སྟོན་པའི་གཏམ་གྱི་རྒྱུད་ལ་བཞེད་ལ། དེ་ཡང་གདུལ་བྱའི་དབང་གིས་ཚད་ངེས་པ་ནི་མེད་དོ། །དེ་ལྟར་ཡང་མཛོད་ལས། ཁ་ཅིག་བསྟན་བཅོས་ཚད་ཅེས་ཟེར༑ ༑ཕུང་པོ་ལ་སོགས་གཏམ་རེ་ཡིན། །སྤྱོད་པ་རྣམས་ཀྱི་གཉེན་པོར་ནི། ། ཆོས་ཀྱི་ཕུང་པོ་མཐུན་པར་གསུངས། །ཞེས་པ་ལྟར་རོ། །གཉིས་པ་ནི། ཕྱག་འཚལ་ལོ་ཞེས་དྲང་ངོ༌། །གང་ལ་ན། ཡུམ་དེ་ལའོ། །ཅིའི་ཕྱིར་ཡུམ་ཞེས་བྱ་ཞེ་ན། སངས་རྒྱས་ཉན་ཐོས་ལ་སོགས་པས་ཡོངས་སུ་བསྐོར་བ་དག་གི་བཞེད་དོན་དེ་སྒྲུབ་པར་བྱེད་པ་ཉིད་ཀྱིས་སོ། །བཞི་པ་ནི། ཅིའི་ཕྱིར་ཡུམ་ལ་ཕྱག་འཚལ་ཞེ་ན། བསྟན་བཅོས་རྩོམ་ཞེས་ཤུགས་ལ་བསྟན་ཏོ། །དགོས་པ་མེད་དོ་ཞེ་ན། ཡོད་པར་དགོས་འབྲེལ་གྱིས་སྟོན་ནོ། །དགོས་པ་དེ་ལྡན་གྱི་བསྟན་བཅོས་གང་ཞེ་ན། བསྟན་བཅོས་ཀྱི་ལུས་དང༌། ཡན་ལག་གིས་སྟོན་ནོ། །གལ་ཏེ་དང་པོར་གཞི་ཤེས་ལ་བསྟོད་པར་མི་རིགས་ཏེ།

རྒྱས་བཤད་ཀྱིས་གོ་རིམ་དང་མི་མཐུན་པའི་ཕྱིར་རོ་ཞེ་ན། འདི་ལ་ཁ་ཅིག་མདོའི་གླེང་གཞིའི་གོ་རིམ་དང་མཐུན་པའི་ཕྱིར་དང་མཆོད་བརྗོད་ཀྱང་གླེང་གཞིའི་དོན་སྡུད་བྱེད་ཡིན་ཏེ། རིན་ཆེན་སྒྲོན་མ་ལས། གླེང་གཞི་རྒྱས་པར་བཀའ་བསྩལ་དོན་མཆོག་རྣམས། །ལེགས་པར་བསྡུས་པ་ཕྱག་འཚལ་ཚིགས་བཅད་ཡིན། །ཞེས་བཤད་པས་སོ་ཞེས་ཟེར་རོ། །དེ་ནི་མི་འཐད་དེ། མཆོད་བརྗོད་དང་གླེང་གཞི། སློབ་དཔོན་དང་འཕགས་པ་སོགས་ཀྱིས་ཀྱང་མ་སྦྱར་བའི་ཕྱིར་དང༌། རིན་ཆེན་སྒྲོན་མ་བོད་ཀྱིས་（༡༩བ）བྱས་པའི་ཕྱིར་ཤེས་བྱེད་དུ་མི་ཆེའོ། །དེས་ན་ཤེར་ཕྱིན་གྱི་གདུལ་བྱ་ལམ་གསུམ་ལ་རིམ་གྱིས་འགོད་པའི་དབང་དུ་བྱས་ནས་བསྟན་ཏོ། །ལྔ་པ་ལ། རྒོལ་བ་དང༌། ལན་གཉིས། དང་པོ་ནི། མཁྱེན་གསུམ་གྱི་ཡོན་ཏན་བརྗོད་པའི་སྒོ་ནས་བསྟོད་པ་དང༌། ཤེར་ཕྱིན་ལ་ཕྱག་འཚལ་བས། མཁྱེན་གསུམ་བརྗོད་བྱར་བྱེད་པའི་བསྟན་བཅོས་རྩོམ། ། ཞེས་ཤུགས་ལ་དམ་བཅས་པ་ནི། གང་ལ་རྒོལ་བའི་ཡུལ་ལོ། །རྩོད་པའི་ཚུལ་ཇི་ལྟ་བུ་ཞེ་ན། ཚུལ་དེ་ལྟར་ཡུམ་ལ་ཕྱག་འཚལ་བ་དང༌། མཁྱེན་གསུམ་ལ་བསྟོད་པ་སྔོན་དུ་འགྲོ་བའི་སྒོ་ནས་མཁྱེན་གསུམ་སྟོན་པའི་བསྟན་བཅོས་མངོན་པར་རྟོགས་པའི་རྒྱན་རྩོམ་ན། ཆོས་རབ་ཏུ་རྣམ་འབྱེད་ཀྱི་ཤེས་རབ་བསྐྱེད་པའི་ཆེད་དུ། གཞི་ཕུང་ཁམས་སྐྱེ་མཆེད་ཀྱི་མཚན་ཉིད་རབ་དབྱེ་ཙམ་དང༌། མི་མཐུན་ཕྱོགས་སྤང་བའི་ཆེད་དུ་གཉེན་པོ་ལམ་ཙམ་དང༌། ཤེས་བྱ་ཐམས་ཅད་ཤེས་པར་བྱ་བའི་ཆེད་དུ་རྫས་བཏགས་ལ་སོགས་པ་རྣམ་པའི་རབ་དབྱེ་རྣམས་ལས། གང་ཡང་རུང་བ་ཞིག་བརྗོད་བྱར་བསྡུས་པར་མཛད་ཅེས་བརྟག་གྲང་ན། ཕྱོགས་དང་པོ་ལྟར་ན་རྒྱན་རྩོམ་པ་ལ་འབད་པ་དོན་མེད་པ་ཡིན་ཏེ། ཆོས་མངོན་པ་དང་ཟློས་པར་འགྱུར་པའི་ཕྱིར། ཁྱབ་པ་ཡོད་དེ། ཤེས་རབ་ཀྱི་ཕ་རོལ་ཏུ་ཕྱིན་པ་མངོན་པར་རྟོགས་པའི་རྒྱན་འདི་ལས་ནི། མཚན་ཉིད་ཀྱི་བསྟན་བཅོས་མངོན་པའི་སྡེ་སྣོད་དག་ལས་མི་སྨོས་པའི་གཞི་གང་ཡིན་པ་དེ་འབྱུང་བ་ནི་མེད་པས་སོ།

།གཉིས་པ་ལྟར་ན་ཡང་སྤང་བྱ་ཀུན་ནས་ཉོན་མོངས་པའི་དངོས་པོ་བརྗོད་བྱར་མ་བསྡུས་པར་འགྱུར་ཏེ། གཉེན་པོ་རྣམ་པར་བྱང་བའི་དངོས་པོ་ཙམ་ཞིག་བརྗོད་བྱར་བསྡུས་པའི་ཕྱིར་རོ། །འདོད་ན་ལམ་གསུམ་པོ་འདི་སྤང་བྱ་གང་གི་གཉེན་པོ་ཡིན་པར་ཁོང་དུ་ཆུད་པར་མི་འགྱུར་ཏེ། ནད་ངོས་མ་ཟིན་པའི་སྨན་བཞིན་ནོ། ། གསུམ་པ་ལྟར་ན་ཡང་འགྲེལ་ཆེན་ནས་བཤད་པ་ལྟར་རྣམ་པ་གཞི་བཅས་སམ༑ གཞི་མེད་སྟོན། དང་པོ་ལྟར་ན། གཞི་ལ་བཀོད་པའི་ཉེས་པ་མཚུངས་སོ།། གཉིས་པ་ལྟར་ན། གཞིའི་དོན་རྟོགས་པ་མེད་པར་ཐལ། རྣམ་པ་གཞི་མེད་པ་ཙམ་ཞིག་བརྗོད་བྱར་བསྡུས་པའི་ཕྱིར་རོ། །འདོད་ན། སྐྱེས་བུ་ལ་ཉེ་བར་མཁོ་བའི་དོན་ཅུང་ཟད་ཀྱང་མ་བཤད་པའི་ཕྱིར། བསྟན་བཅོས་རྩོམ་པ་ལ། དོན་ནམ་དགོས་པ་མེད་པ་ཡིན་ནོ། །སྙམ་དུ་གཞན་དག་སེམས་པར་གྱུར་པ་མ་ཡིན་ནམ་ཞེ་ན། གཉིས་པ་ལ་གསུམ། རྟགས་དགོད། སྒྲུབ་བྱེད་བསྟན། མཇུག་བསྡུ་བའོ།། དང་པོ་ནི། ཇི་སྐད་བརྗོད་པའི་སྐྱོན་དེ་ནི་ཡོད་པ་མ་ཡིན་ཏེ། གང་གི་ཕྱིར་ཞེ་ན། ཡུལ་ཅན་མཁྱེན་གསུམ་ཤེས་པའི་དོན་དུ་གཞི་གཉེན་རྣམ་པའི་ཕྱོགས་གསུམ་ཆར་བརྗོད་བྱར་བསྡུས་པའི་ཕྱིར། ཁྱབ་པ་ཡོད་དེ། ཡུལ་ཕྱོགས་གསུམ་ཆར་བརྗོད་བྱར་བསྡུས་ཤིང༌། གསུམ་ཆར་གྱིས་ཀྱང་ཡུལ་ཅན་མཁྱེན་གསུམ་བསྡུས་ལ། ཡུལ་ཅན་ཐམས་ཅད་མཁྱེན་པ་ཉིད་གསུམ་གྱིས་གོ་རིམ་（༢༠ན）བཞིན་དུ་ཉན་ཐོས་དང༌། རང་སངས་རྒྱས་རྣམས་ཀྱི་མངོན་པར་རྟོགས་པ་མཐའ་དག་གཞི་ཤེས་ཀྱིས་བསྡུས་ལ། བྱང་ཆུབ་སེམས་དཔའ་དང་བླ་ན་མེད་པའི་སངས་རྒྱས་རྣམས་ཀྱི་མངོན་པར་རྟོགས་པ་མཐའ་དག་ལམ་ཤེས་དང༌། རྣམ་མཁྱེན་གྱིས་བསྡུས་པས་ནའོ། ། གཉིས་པ་ལ་གཉིས། ཤེས་བྱེད་ཀྱི་ལུང་དགོད་པ་དང༌། ལུང་གི་དོན་བཤད་པའོ། །དང་པོ་ལ་གསུམ། ཡུམ་བར་མ་དང༌། བསྡུས་པ་དང༌། རྒྱས་པའི་ལུང་ཁུངས་དགོད་པའོ། །དང་པོ་ལ་གཉིས། མདོར་བསྟན་པ་དང༌། རྒྱས་པར་བཤད་པའོ། །དང་པོ་ནི། མཁྱེན་གསུམ་གྱིས་འཕགས་བཞིའི་མངོན་རྟོགས་མཐའ་དག་བསྡུས་པའི་ཚུལ་ནི།

འདི་ལྟར་རྒྱལ་བའི་ཡུམ་བར་མ་ལས། རབ་འབྱོར་ཐམས་ཅད་ཤེས་པ་ཉིད་ཀྱིས་ནི། ཉན་ཐོས་ད་རང་སངས་རྒྱས་རྣམས་ཀྱི་མངོན་པར་རྟོགས་པ་བསྡུས་པ་ཡིན་ནོ། །ལམ་ཤེས་པ་ཉིད་ཀྱིས་ནི། བྱང་ཆུབ་སེམས་དཔའ་རྣམས་ཀྱི་མངོན་བར་རྟོགས་པ་བསྡུས་པ་ཡིན་ནོ། །རྣམ་པ་ཐམས་ཅད་མཁྱེན་པ་ཉིད་ཀྱིས་ནི། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་མངོན་པར་རྟོགས་པ་བསྡུས་པ་ཡིན་ནོ། ། ཞེས་སོ། །གཉིས་པ་ལ། གསུམ་ལས། དང་པོ་གཞི་ཤེས་ལ། རྒྱུ་མཚན་འདྲི་བ་དང༌༑ རྒྱུ་མཚན་དགོད་པའོ། །དང་པོ་ནི། བཅོམ་ལྡན་འདས་རྒྱུ་མཚན་ཅིའི་སླད་དུ་ཐམས་ཅད་འཚལ་བ་ཉིད་ཀྱིས་ཉན་ཐོས་དང་རང་སངས་རྒྱས་རྣམས་ཀྱི་མངོན་རྟོགས་བསྡུས་པ་ལགས་ཞེས་ཞུས་པའོ། །གཉིས་པ་ནི། རབ་འབྱོར་ཉན་ཐོས་དང་རང་སངས་རྒྱས་རྣམས་ཀྱི་མངོན་པར་རྟོགས་པ་ནི་ཐམས་ཅད་ཤེས་པ་ཉིད་ཀྱིས་བསྡུས་ཞེས་བྱའོ། །རྒྱུ་མཚན་ཅིའི་ཕྱིར་ཞེ་ན། ཐམས་ཅད་ནི་ཕྱི་དང་ནང་གི་ཕུང་ཁམས་སྐྱེ་མཆེད་ཀྱི་ཆོས་རྣམས་ཇི་སྙེད་པ་འདི་ཙམ་ཡིན་ལ། དེ་དག་ཀྱང་ཉན་ཐོས་དང་རང་སངས་རྒྱས་རྣམས་ཀྱིས་བདག་མེད་པ་ཙམ་དུ་ཤེས་ཀྱི་ཐེག་པ་གསུམ་གྱི་ལམ་ཐམས་ཅད་ཀྱིས་ཀྱང་ངེས་པར་འབྱུང་བ་མ་ཡིན་པས་ལམ་ཤེས་མེད་ལ་རྒྱུ་འབྲས་ངོ་བོའི་རྣམ་པ་ཐམས་ཅད་དུ་ཤེས་པ་ཡང་མ་ཡིན་པས་རྣམ་མཁྱེན་ཡང་མ་ཡིན་པ་དེའི་ཕྱིར་རོ། ། གཉིས་པ་ལམ་ཤེས་ལ་སྔར་བཞིན་གཉིས་ལས། དང་པོ་ནི། བཅོམ་ལྡན་འདས་རྒྱུ་མཚན་ཅིའི་སླད་དུ། ལམ་གྱི་རྣམ་པ་འཚོལ་བ་ཉིད་ཀྱིས་བྱང་ཆུབ་སེམས་དཔའ་རྣམས་ཀྱི་མངོན་པར་རྟོགས་པ་བསྡུས་པ་ལགས་ཞེས་པའོ། ། གཉིས་པ་ནི། རབ་འབྱོར་བྱང་ཆུབ་སེམས་དཔའ་རྣམས་ཀྱི་མངོན་པར་རྟོགས་པ་ནི་ལམ་ཤེས་པ་ཉིད་ཀྱིས་བསྡུས་ཞེས་བྱའོ། །རྒྱུ་མཚན་ཅིའི་ཕྱིར་ཞེ་ན། ཐབས་ཤེས་ཁྱད་པར་ཅན་གྱི་སྒོ་ནས་བསྡུས་པ་དེའི་ཕྱིར་རོ། །དེ་ལ་ཤེས་རབ་ནི། བྱང་ཆུབ་སེམས་དཔའ་རྣམས་ཀྱིས་ནི། ཉན་ཐོས་ཀྱི་ལམ་གང་ཡིན་པ་གང་ཟག་གི་བདག་མེད་རྟོགས་པའི་རིགས་དང༌།（༢༠བ）རང་སངས་རྒྱས་ཀྱི་ལམ་གང་ཡིན་པ་གཟུང་བ་ཆོས་ཀྱི་བདག་མེད་རྟོགས་པའི་རིགས་དང༌།

སངས་རྒྱས་ཀྱི་ལམ་གང་ཡིན་པའི་ཆོས་ཀྱི་བདག་མེད་རྒྱས་པར་རྟོགས་པའི་ལམ་ཐམས་ཅད་བསྐྱེད་པར་བྱ་ཞིང་ལམ་གསུམ་པོ་ཐམས་ཅད་ཤེས་པར་བྱའོ། །ལམ་གསུམ་པོ་དེ་དག་ཀྱང་སྤངས་རྟོགས་ཀྱི་སྒོ་ནས་ཡོངས་སུ་རྫོགས་པར་བྱ་ཞིང༌། བྱང་སེམས་དེ་དག་གི་ལམ་གྱི་བྱ་བ་སྒྲིབ་པ་སྤོང་བ་དང༌། སེམས་ཅན་སྨིན་པ་སོགས་ཀྱི་བྱ་བ་ཡང་བྱའོ། །ཐབས་ནི། བྱང་སེམས་དེ་དག་གིས་རང་དོན་དུ་གོམས་པ་ལྷུར་ལེན་གྱི་ཚུལ་གྱིས་ཡང་དག་པའི་མཐའ་མངོན་སུམ་དུ་མི་བྱའོ། །དུས་ཐམས་ཅད་དུ་མི་བྱའམ་ཞེ་ན། ཇི་སྲིད་སྨོན་ལམ་ཡོངས་སུ་རྫོགས་པར་མ་བྱས་པ་དང༌༑ སེམས་ཅན་རྣམས་ཡོངས་སུ་སྨིན་པར་མ་བྱས་པ་དང༌། སངས་རྒྱས་ཀྱི་ཞིང་ཡོངས་སུ་མ་སྦྱངས་བར་དུའོ། ། འདིར་ཉན་རང་གི་སྤངས་རྟོགས་གང་དུ་རྫོགས། རྫོགས་སྨིན་སྦྱང་གསུམ་གྱི་ཚད། ཡང་དག་མཐའ་མངོན་དུ་བྱས་པའི་དོན་རྣམས་ཇི་ལྟ་བུ་ཞེ་ན། ཉན་རང་དགྲ་བཅོམ་པས་ཅི་ཙམ་ཞིག་རྟོགས་པ་དང༌། ཇི་ཙམ་ཞིག་སྤངས་པ། ཐེག་ཆེན་གྱི་ལམ་གང་ནས་རྟོགས་པ་དང་སྤངས་པ་ཡིན། ཞེས་ངོས་འཛིན་པ་ཡིན་ལ༑ དེ་ཡང་རྟོགས་པའི་རིགས་ས་དང་པོར་རྫོགས་ཏེ། ས་དང་པོར་གང་ཟག་གི་བདག་མེད་མངོན་སུམ་དུ་རྟོགས་པ་ལས་བོགས་དབྱུང་དུ་མེད་པའི་ཕྱིར་རོ། ། འཁོར་བར་འཆིང་བྱེད་ཀྱི་ཉོན་མོངས་ཙམ་སྤངས་པས་དང་པོར་རྫོགས་ཏེ། ས་དང་པོར་འཁོར་བར་འཆིང་བྱེད་ཀྱི་ཉོན་མོངས་མ་ལུས་པར་སྤངས་པའི་ཕྱིར་རོ། ། དེ་ལྟར་ཡང་ཉི་སྣང་ལས་རྒྱུན་དུ་ཞུགས་པ་ནས། རང་སངས་རྒྱས་ཀྱི་བར་གྱི་ཤེས་པ་དང༌། སྤོང་བ་གང་ཡིན་བ་དེ་ནི་མི་སྐྱེ་བའི་ཆོས་ལ་བཟོད་པ་ཐོབ་པའི་བྱང་ཆུབ་སེམས་དཔའི་བཟོད་པའོ། །ཞེས་གསུངས་པ་ཡིན་ནོ། བཟོད་པ་གང་ཞེ་ན། སྡུག་བསྔལ་ལ་ཆོས་ཤེས་པའི་བཟོད་པའོ། །ཞེས་པའོ། །གཉིས་པ་ཡང་རང་ཉིད་གང་དུ་སངས་རྒྱས་པའི་ཞིང་འོག་མིན་ལྟ་བུའི་དབང་དུ་བྱས་ནས་རྫོགས་སྨིན་སྦྱངས་གསུམ་བྱས་པའི་ཚད་འཛིན་པ་ཡིན་ཞིང༌། དེ་ལ་སེམས་ཅན་སྨིན་པའི་ཚད་ནི༑

རང་ཉིད་སངས་རྒྱས་པའི་ཞིང་དེའི་དངོས་ཀྱི་གདུལ་བྱ་ཡིན་ན། གཉེན་པོ་རྣམ་པར་མི་རྟོག་པའི་ཡེ་ཤེས་རྒྱུད་ལ་སྐྱེས་པས་ཁྱབ་པ་ཡིན་ཏེ། དེ་ཡིན་ན་འཕགས་པ་ཡིན་པས་ཁྱབ་པའི་ཕྱིར་རོ། །སྨོན་ལམ་རྫོགས་པའི་ཚད་ནི། ཡིད་བཞིན་གྱི་ནོར་བུ་ལྟར་རྟོག་པ་མེད་ཀྱང་ཆོས་སྐུ་ལས་མ་གཡོས་བཞིན་དུ་སེམས་ཅན་གྱི་དོན་བྱེད་པར་གྱུར་ཅིག་ཅེས་པའི་སྨོན་ལམ་མཐར་ཐུག་པའོ། །སངས་རྒྱས་ཀྱི་ཞིང་ཡོངས་སུ་སྦྱངས་པའི་ཚད་ནི། རང་ཉིད་སངས་རྒྱས་པའི་ཞིང་ནི་འོག་མིན་ཆེན་པོ་ལྟ་བུ་ཡིན་ལ། སྦྱངས་པ་ནི་རང་གི་སེམས་སྦྱངས་པའོ། །དེ་ཡང་ཞིང་དག་པའི་སྦྱོར་བ་（༢༡ན）སྒོམ་པ་ལྟ་བུའོ། །སྦྱངས་པའི་ཚད་མཐར་ཐུག་པ་ནི། རང་ཉིད་སངས་རྒྱས་པའི་ཞིང་གཅོང་རོང་དང་ངམ་གྲོག་ལ་སོགས་མེད་པར་མཉམ་པ་དང༌། མནན་ན་ནེམ་བྱེད་པ་དང༌། བཏེག་ན་འཕར་བྱེད་པ་དང༌། གསེར་གྱི་གཞི་ལ་བཻཌཱུརྱའི་མིག་མངས་རིས་སུ་བྲིས་པ་ལ་སོགས་པ་དག་པ་འབའ་ཞིག་ཏུ་སྣང་བའོ། །གསུམ་པ་ཡང༌། དེ་བཞིན་ཉིད་གོམས་ཀྱང་དེ་མངོན་དུ་མི་བྱེད། ཅེས་གསུངས་པས། ཆོས་ཉིད་ལ་མཉམ་པར་འཇོག་པར་གོམས་ཀྱང་གཙོ་བོར་ཆོས་ཉིད་ལ་མཉམ་པར་འཇོག་པར་མི་བྱེད་ཅེས་པའི་དོན་ཡིན་ལ། འདིར་ཡང་གཙོ་བོར་ཆོས་ཉིད་ལ་མཉམ་པར་བཞག་པར་མི་བྱའོ། །དུས་ནམ་གྱི་ཚེ་མི་བྱ་ན། རྫོགས་སྨིན་སྦྱངས་གསུམ་མ་བྱས་པར་མི་བྱའོ། །བྱས་ན་སྐྱོན་ཅི་ཡོད་ཅེ་ན། གཞན་དོན་མི་འགྲུབ་པའི་ཕྱིར་རོ། །འོ་ན་སངས་རྒྱས་ལ་ཡང་མཚུངས་སོ་ཞེ་ན། མི་མཚུངས་ཏེ། མཉམ་བཞག་གི་ངང་ནས་རྗེས་ཐོབ་ཏུ་གཞན་དོན་བྱེད་པར་མི་འགལ་བའི་ཕྱིར་རོ། །འོ་ན་གཏན་དུ་མི་བྱའམ་ཞེ་ན། རྫོགས་སྨིན་གསུམ་བྱས་ནས་གཙོ་བོར་ཆོས་ཉིད་ལ་མཉམ་པར་བཞག་པར་བྱའོ། །དེས་ན་ཡང་དག་པའི་མཐའ་མངོན་སུམ་དུ་བྱས་པའི་ཚད་ནི། ཆོས་ཉིད་ལ་གཙོ་བོར་མཉམ་པར་བཞག་པ་ལ་བྱའོ། །རྫོགས་སྨིན་སྦྱངས་གསུམ་དང་ཡང་དག་པའི་མཐའ་མངོན་དུ་བྱས་པའི་ཚད་འཛིན་པ་ནི་མཐར་ཐུག་གི་དབང་དུ་བྱས་པའོ།།

ཡང་དག་པའི་མཐའ་མངོན་དུ་མི་བྱེད་པའི་ཚུལ་དེ་ལྟ་བུ་ཡིན་པའི་རྒྱུ་མཚན་གང་ཡིན་ཞེ་ན། བྱང་ཆུབ་སེམས་དཔས་རྫོགས་སྨིན་སྦྱངས་གསུམ་མ་བྱས་པར་གཙོ་བོར་ཆོས་ཉིད་ལ་མཉམ་པར་འཇོག་པར་མི་བྱེད་དེ། གཙོ་བོར་མྱང་འདས་ཙམ་ཐོབ་པ་དོན་དུ་མི་གཉེར་བའི་ཕྱིར་རོ། །གཙོ་བོར་ཐབས་ཀྱི་ཆ་རྣམས་སྒྲུབ་སྟེ། གཙོ་བོར་གཞན་དོན་དོན་དུ་གཉེར་བའི་ཕྱིར་རོ། །གཞན་ཡང་ཉན་ཐོས་དགྲ་བཅོམ་ཐེག་ཆེན་ལམ་དུ་ཞུགས་པ་ནི་བྱང་སེམས་ལས་དང་པོ་པ་ལས་བསྐལ་པ་གྲངས་མེད་གཅིག་གིས་འཚང་རྒྱ་བ་བུལ་བར་བཤད་པ་ཡང་སྔར་ཐར་པ་ཐོབ་པའི་ཆེད་དུ་གཙོ་བོར་བདག་མེད་ལ་མཉམ་བར་བཞག་པས་ཐེག་པ་ཆེན་པོའི་ལམ་དུའང་སྔོན་གོམས་པའི་དབང་གིས་ཡིད་ཞི་བདེའི་དབང་དུ་སོང་ནས་དམན་ལམ་སྔོན་དུ་མ་སོང་བའི་བྱང་སེམས་ལས་གཙོ་བོར་ཐབས་ཀྱི་ཆ་རྣམས་སྒྲུབ་པ་ལ་མི་བརྩོན་པས་བུལ་བ་ཡིན་ནོ། །རྒྱུ་མཚན་དེའི་ཕྱིར་ཡང་འདི་འགྲུབ་བོ། །དེ་ལྟ་མ་ཡིན་ན་བྱང་སེམས་ཀྱིས་བསྐལ་བ་གྲངས་མེད་དུ་ཚོགས་བསགས་ཀྱང་མྱང་འདས་མི་ཐོབ་པ་དང༌། ཉན་ཐོས་མྱུར་བ་ཚེ་གསུམ་ནས་མྱང་འདས་ཐོབ་པའི་ཁྱད་པར་མི་འཐད་པར་ཐལ་བ་དང། ཉོན་མོངས་མི་སྤོང་བའི་རང་བཞིན་བསྟན་ནས་ཡང་དག་མཐའ་མངོན་དུ་མི་བྱེད་པ་དེའི་བྱེད་ལས་སུ་བསྟན་པ་ཡང་འབྲེལ་མེད་དུ་འགྱུར་རོ། ། 

གསུམ་པ་ལ་སྔར་བཞིན་གཉིས་ལས། དང་པོ་ནི། བཅོམ་ལྡན་འདས་རྒྱུ་མཚན་（༢༡བ）ཅིའི་སླད་དུ་རྣམ་པ་ཐམས་ཅད་མཁྱེན་པ་ཉིད་ཀྱིས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་མངོན་པར་རྟོགས་པ་བསྡུས་པ་ལགས་ཞེས་པས་སོ། །གཉིས་པ་ནི། རབ་འབྱོར་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་ཀྱི་མངོན་པར་རྟོགས་པ་ནི་རྣམ་པ་ཐམས་ཅད་མཁྱེན་པ་ཉིད་ཀྱིས་བསྡུས་ཞེས་བྱའོ། །ཅིའི་ཕྱིར་ཞེ་ན། རྣམ་པ་ངོ་བོ་གང་དག་གི་ཆོས་རྣམས་རབ་ཏུ་བརྗོད་པའི་རྣམ་པ་དེ་དག་དང་རྟགས་འབྲས་བུ་གང་དག་དང༌། རྒྱུ་མཚན་མ་གང་དག་གི་ཆོས་རྣམས་རབ་ཏུ་བརྗོད་པའི་རྟགས་དེ་དག་དང་མཚན་མ་དེ་དག་དེ་བཞིན་གཤེགས་པས་ཐུགས་སུ་ཆུད་པ་དེའི་ཕྱིར་རོ། །གཉིས་པ་ནི། ཡུམ་བར་མ་དེ་བཞིན་དུ་མདོར་བསྡུས་པ་བརྒྱད་སྟོང་པ་ལས་ཀྱང་གསུངས་སོ། །ཇི་ལྟར་ཞེ་ན། ཉན་ཐོས་ཀྱི་ས་ལ་སློབ་པར་འདོད་པས་ཀྱང་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བསླབ་པར་བྱའོ། །ཞེས་བྱ་བ་དང༌། སོགས་པའི་སྒྲས་རང་སངས་རྒྱས་དང་བྱང་ཆུབ་སེམས་དཔའ་དང་སངས་རྒྱས་ཀྱི་ས་ལ་སློབ་པར་འདོད་པས་ཀྱང༌། ཞེས་སྦྲེལ་ལོ། །གསུམ་པ་ནི། རྒྱས་པ་སྟོང་ཕྲག་བརྒྱ་པ་ལས་ཀྱང་གསུངས་སོ། །ཇི་ལྟར་ན། རྒྱུན་ཏུ་ཞུགས་པའི་ས་ལ་སློབ་པར་འདོད་པས་ཀྱང་ཞེས་སོགས་རྒྱ་ཆེར་གསུངས་སོ། ། གཉིས་པ་ནི། མདོ་ལས་མཁྱེན་གསུམ་གསུངས་པ་དེ་ལ་ཐམས་ཅད་ཤེས་པ་ཉིད་ནི་དམིགས་པ་གཟུགས་ལ་སོགས་པའི་ཆོས་ལ་དམིགས་ནས་རྣམ་པ་མི་རྟག་པ་ལ་སོགས་པ་བཅུ་དྲུག་གི་རྟེན་ཅན་དང༌། འབྲས་བུ་གང་ཟག་གི་བདག་ཏུ་རྨོངས་པ་སྤངས་པ་ཅན་ཡིན་ནོ། །ལམ་ཤེས་པ་ཉིད་ནི་དམིགས་པ་ལམ་གསུམ། རྣམ་པ་ཤེས་རབ་ཀྱིས། ཐེག་པ་ཐམས་ཅད་ཀྱི་སྤང་བྱ་ལ། ངེས་པར་འབྱུང་བ་དང༌༑ སྙིང་རྗེས་རྫོགས་སྨིན་སྦྱངས་གསུམ་མ་བྱས་པར་དེ་ཁོ་ན་ཉིད་མངོན་སུམ་དུ་མི་བྱེད་པའི་རྟེན་དང༌། འབྲས་བུ་སེམས་ཅན་འཁོར་དུ་མ་བསྡུས་པ་སྡུད་པ་དང་སོགས་པས་བསྡུས་པ་སྨིན་པ་དང༌།

སྨིན་པ་གྲོལ་བ་དང༌། གྲོལ་བ་མཐར་ཕྱིན་པར་བྱེད་པ་ཅན་ཡིན་ནོ། །རྣམ་པ་ཐམས་ཅད་མཁྱེན་པ་ཉིད་ནི་དམིགས་པ་ཆོས་ཐམས་ཅད་རྣམ་པ་སྐྱེ་བ་མེད་པའི་རྟེན་ཅན། འབྲས་བུ་ནམ་མཁའི་ཁམས་ཀྱི་མཐས་གཏུགས་པར་སེམས་ཅན་གྱི་དོན་འཁོར་བ་ཇི་སྲིད་པར་རྒྱུན་མི་འཆད་པ་སྟེ༑ གཞན་དོན་ནོ། །ཡང་དག་པའི་མཐའ་རྟོགས་པ་མཐར་ཐུག་པ་དང༌། མ་རིག་པ་དང་བཅས་པའི་བག་ཆགས་ཀྱི་མཚམས་སྦྱོར་བ་ཉིད་སྤངས་པ་ཅན་ཡིན་ནོ།། སྔ་མས་རྟོགས་པ་བསྟན་ལ། ཕྱི་མས་སྤངས་པ་བསྟན་ཏེ། རང་དོན་མཐར་ཐུག་པའོ༑ ༑ གསུམ་པ་ནི། མཁྱེན་གསུམ་གྱིས་མངོན་རྟོགས་མཐའ་དག་བསྡུས་པ་དེ་ལྟ་བས་ན། མངོན་པར་རྟོགས་པའི་རྒྱན་ནི་ཆོས་ཅན། ཤེར་ཕྱིན་གྱི་རང་བཞིན་མངོན་པར་རྟོགས་པ་རིལ་རྫོགས་པར་（༢༢ན）བསྟན་པ་ཡིན་ནོ། །ཞེས་བྱ་བ་འདི་འཐད་པ་ཡིན་ཏེ། ཡུལ་གཞི་ལམ་རྣམ་གསུམ་གྱིས་ཡུལ་ཅན་མཁྱེན་པ་གསུམ་བསྡུས་ལ། མཁྱེན་གསུམ་གྱིས་མངོན་རྟོགས་མཐའ་དག་བསྡུས་ཤིང༌། ཁྱོད་ཀྱི་ཡུལ་ཅན་གསུམ་ཤེས་པའི་ཆེད་དུ། ཡུལ་གཞི་དང༌། གཉེན་པོ་དང༌། རྣམ་པ་མཐའ་དག་བརྗོད་བྱར་བསྡུས་པས་སོ། །རྩོད་པ་འདི་པཎྜི་ཏ་འབུམ་པ་དང༌། ཨར་ལ་སོགས་པ་ཁ་ཅིག དགོས་འབྲེལ་གྱི་གཞུང་ཡིན་ཏེ། ཉི་སྣང་དང་འགྲེལ་ཆེན་གཉིས་ཀར་དགོས་འབྲེལ་གྱི་གཞུང་དུ་གསུངས་པའི་ཕྱིར་རོ། །ཞེས་བཞེད་དོ༑ ༑འགྲེལ་བ་མཁན་པོ་ཁ་ཅིག་དང༌། ལོ་ཙྪ་བ་ཆེན་པོ་ན་རེ། མཆོད་བརྗོད་ཀྱི་གཞུང་ལ་སྦྱར་ཏེ། འདི་བརྒལ་ལན་གྱིས་གཏན་ལ་དབབ་པ་ཡིན་ལ། མཆོད་བརྗོད་ཀྱང་བཤད་ཐབས་ཡན་ལག་ལྔའི་སྒོ་ནས་བཤད་པའི་ཕྱིར་རོ། །ཞེས་བཞེད་དོ། །འདི་ནི་འགལ་བར་མི་བསམ་སྟེ། འགྲེལ་པ་འདིར་མཆོད་བརྗོད་ལ་སྦྱར་བ་འགྲིག་ཅིང༌། དེ་ཡང་མཆོད་བརྗོད་བཤད་ཐབས་ཡན་ལག་ལྔས་འཆད་པ་དང༌༑ གང་ལས་འཕྲོས་པའི་འབྲེལ་གྱི་དབང་དུ་བྱས་ནས་བཤད་པ་ཡིན་ནོ།། འགྲེལ་པ་ཆེ་བ་གཉིས་སུ་དགོས་མེད་ཀྱི་ལོག་རྟོག་གི་དབང་དུ་བྱས་ནས་དགོས་འབྲེལ་ལས་འཕྲོས་པར་གསུངས་ཏེ། དགོས་འབྲེལ་གྱིས་དགོས་མེད་ཀྱི་ལོག་རྟོག་བཀག་ནས་བསྟན་བཅོས་ཀྱི་དགོས་པ་སྒྲུབ་པའི་ཕྱིར་རོ།

། ག༢ དགོས་འབྲེལ་བཤད་པ། གཉིས་པ་ལ་གསུམ་ལས། མདོའི་འབྲེལ་ནི། འདི་སྐད་བདག་གིས་ཐོས་པ་ཞེས་པ་ནས། བྱང་ཆུབ་སེམས་དཔའ་གཞོན་ནུར་གྱུར་པ་རྣམས་ཀྱང་འདུས་པར་གཟིགས་པར་གྱུར་ཏོའི་བར་རོ། །སྔ་འགྲེལ་ནི། གསུངས་ཏེ་ཞེས་དྲང་ངོ༌།། གང་ན། བྱམས་པ་རང་གི་བསྟན་བཅོས་ཀྱི་བརྗོད་པར་བྱ་བ་དང༌། དགོས་པ་དང༌༑ དགོས་པའི་ཡང་དགོས་པ་དང༌། འབྲེལ་བ་རྩ་ཚིག་གི་ཁོང་ན་ཡོད་པ་རྣམས་སོ། །དགོས་པ་ཅིའི་ཕྱིར་གསུངས་ཤེ་ན། རྟོག་ལྡན་བསྟན་བཅོས་ལ་འཇུག་པའི་ཡན་ལག་ཏུའོ། །དགོས་སོགས་བསྟན་པས་འཇུག་པའི་ཡན་ལག་ཏུ་ཇི་ལྟར་འགྱུར་ཞེ་ན། འཇུག་པའི་གེགས་དགོས་མེད་ཀྱི་དོགས་པ་བསལ་བའི་ཕྱིར་དང་མཐུན་རྐྱེན་དོན་ལ་དགོས་པ་ཕལ་ཆེར་ཡོད་སྙམ་པའི་དོན་འགྱུར་གྱི་ཐེ་ཚོམ་སྐྱེད་པ་ཉིད་ཀྱིས་སོ། །དོགས་པ་ཇི་ལྟར་འབྱུང་ཞེ་ན། དོགས་ཞེས་དྲང་ངོ༌། །གང་གིས་ན༑ སྐྱེ་བོ་བློ་གྲོས་དམན་པ་དག་གིས་སོ། །གང་ལ་ན། བཅོམ་ལྡན་འདས་འཕགས་པ་མ་རྒྱལ་བ་ལས་རྒྱལ་བ་བྱམས་པས་སླར་ཡང་ཡུམ་གྱི་དོན་དེ་བསྟན་པ་ལའོ། །ཇི་ལྟར་ན། དོན་ནམ་དགོས་པ་ཅི་ཞིག་ཡོད་དེ། མེད་དོ་སྙམ་དུའོ། ། དེའི་རྒྱུ་མཚན་བཅོམ་ལྡན་འདས་རྒྱས་པ་དང༌། འབྲིང་དང༌། མདོར་བསྡུས་པ་ལ་དད་པའི་སེམས་ཅན་ལ་ཕན་འདོགས་པར་བཞེད་པ་ཐུགས་རྗེ་ཅན་ཉིད་ཀྱིས་རྒྱལ་བའི་ཡུམ་རྒྱས་འབྲིང་དེ་དང་བསྡུས་པ་དེ་ལས་（༢༢བ）ཤེས་རབ་ཀྱི་ཕ་རོལ་དུ་ཕྱིན་པའི་དོན་ཉམས་སུ་ལེན་ཚུལ་རྣམས་མངོན་པར་རྟོགས་པ་བརྒྱད་ཀྱི་རིམ་པ་མཐའ་དག་གསལ་བར་མཛད་ཟིན་པ་མ་ཡིན་ནམ་སྟེ་ཡིན་པའི་ཕྱིར་རོ།། དེ་ལ་འདིར་ངག་ཙམ་ལ་ཡོད་པའི་དགོས་འབྲེལ། །དགོས་འབྲེལ་ངག་ལ་ཡོད་པའི་དགོས་འབྲེལ། བསྟན་བཅོས་ལུས་ལ་ཡོད་པའི་དགོས་འབྲེལ་དང་གསུམ། དང་པོ་ནི་བདེན་པའི་དོན་ཅན་གྱི་ཚིགས་ཐམས་ཅད་ལ་རྩིར་རུང་སྟེ། དཔེར་ན་བུམ་པ་ཞེས་པའི་ངག་ལྟ་བུ་སྟེ། བུམ་པ་ནི་བརྗོད་བྱ། དེ་ལས་དོན་རྟོགས་པ་དགོས་པ། དེ་ལས་སྐྱེས་བུའི་འདོད་དོན་འགྲུབ་པ་ཉིང་དགོས་སོ།

།སྔ་མ་མེད་ན་ཕྱི་མ་མི་འབྱུང་བ་ནི་འབྲེལ་བའོ། །གཉིས་པ་ལ་བརྗོད་བྱ་ནི། བསྟན་བཅོས་ལུས་ལ་ཡོད་པའི་དགོས་སོགས་ཆོས་བཞིའོ། །དགོས་པ་ནི། དོགས་པ་བསལ་བ་དང༌། རྟོག་ལྡན་ལ་དོན་འགྱུར་གྱི་ཐེ་ཙོམ་མམ། ངེས་པ་བསྐྱེད་པའོ། །ཉིང་དགོས་ནི། དེ་ལ་བརྟེན་ནས་རྒྱན་ལ་འཇུག་པའོ། །འབྲེལ་བ་ནི། དེ་དག་སྔ་མ་མེད་ན་ཕྱི་མ་མི་འབྱུང་བའོ། །གསུམ་པ་ནི། རྩ་ཚིག་གི་སྐབས་སུ་སྟོན་ནོ། །རྩ་བ་ལ་བསྟན་ཚུལ་དང༌། ཚིག་དོན་གཉིས་ལས། དང་པོ་ནི་རྐང་པ་དང་པོ་གཉིས་ཀྱིས་བརྗོད་བྱ་བསྟན་ལ། གཞན་གྱིས་མྱོང་བ་མ་ཡིན་ཏེ། བློ་དང་ལྡན་བས་མཐོང་འགྱུར་ཞེས་པའི་བར་གྱིས་ཉིང་དགོས་བསྟན་ཅིང༌། ཕྱིར་ཞེས་པ་ནས་རྩོམ་པའི་དགོས་པ་ཡིན་ཞེས་པའི་བར་གྱིས་དགོས་པ་བསྟན་པ་ཡིན་ནོ། །ཕྱིར་ཞེས་པ་དང༌། དགོས་པ་ཡིན་ཞེས་དངོས་སུ་བསྟན་པ་ལས་འབྲེལ་པ་ཤུགས་ལ་རྟོགས་ཏེ། ཇི་སྐད་དུ། ། བསྟན་བཅོས་དང་ནི་དགོས་པའི་དོན། །འབྲེལ་བའི་གཞི་ནི་གཉིས་ལ་གནས།། དེ་བསྟན་འདུས་པ་དེ་ཡི་ཕྱིར། །དགོས་ལས་ལོགས་ཤིག་མ་བསྟན་ཏོ། །ཞེས་སོ།། གཉིས་པ་ལ་བཞི་ལས། བརྗོད་བྱ་ནི་སྟོན་པས་རྒྱས་འབྲིང་བསྡུས་གསུམ་འདི་ལས་བཤད་པ་གང་ཡིན་པའི་རྣམ་པ་ཐམས་ཅད་མཁྱེན་པ་ཉིད་དང༌། དེ་ཐོབ་བྱེད་ཀྱི་ལམ་སྟེ། མངོན་པར་རྟོགས་པ་བརྒྱད་པོ་མཐའ་དག་གོ ཉིང་དགོས་ནི། མཐོང་བར་འགྱུར་ཞེས་དྲང་ངོ༌། །གང་ན། བྱང་སེམས་ལས། གཞན་གྱིས་མྱོང་བ་མ་ཡིན་པའི་རྣམ་མཁྱེན་དེའོ། །གང་གིས་ན། བློ་དང་ལྡན་པས་སོ། །ཐབས་གང་ལས་ན། མདོའི་དོན་ཐོས་པའི་ཤེས་རབ་ཀྱིས་རྟོགས་པ་བཞིན་དུ། ཤེས་བཞིན་དང་ལྡན་པའི་དྲན་པ་ལ་བཞག་ནས་སྒོམ་བྱུང་གི་ཤེས་རབ་ཀྱིས་མངོན་དུ་བྱེད་དོ། །མདོའི་དོན་གང་ཞེ་ན། བྱང་ཆུབ་ཀྱི་སེམས་དང༌། སྦྱིན་པ་ལ་སོགས་པ་ཆོས་སྤྱོད་བཅུ་ཡི་བདག་ཉིད་དོ། །ཤནྟི་པས། དབུས་མཐའ་ལས། ཡི་གེ་འབྲི་མཆོད་སྦྱིན་པ་དང༌།། ཉན་དང་ཀློག་དང་ལེན་པ་དང༌། །འཆད་དང་ཁ་ཏོན་བྱེད་པ་དང༌། །དེ་སེམས་པ་དང་སྒོམ་པ་སྟེ།

།སྤྱོད་པ་འདི་བཅུའི་བདག་ཉིད་ནི། །བསོད་ནམས་（༢༣ན）ཕུང་པོ་དཔག་ཏུ་མེད། །ཅེས་གསུངས་པ་ལ་བཞེད་དོ། །འགའ་ཞིག་རྣམ་མཁྱེན་གྱི་ཆོས་བཅུ་ལ་འདོད་ཅིང༌། ཁ་ཅིག་དགེ་བཅུ་ལ་འདོད་ཀྱང༌། གནས་པའི་དོན་ནི༑ ཐེག་ཆེན་སེམས་བསྐྱེད་ཀྱིས་ཟིན་པའི་ཕ་རོལ་ཏུ་ཕྱིན་པ་བཅུའོ། ། དགོས་པ་ནི། བསྟན་བཅོས་རྩོམ་པའི་དགོས་པ་ཡིན་ནོ། །གང་ན། ཉིང་དགོས་ཀྱི་ཕྱིར་དུ་མདོ་དོན་རྒྱན་ལ་བརྟེན་ནས་བདེ་བླག་ཏུ་ཚེགས་ཆུང་ངུས་རྟོགས་པ་ཞེས་བྱ་བའོ༑ ༑གང་གིས་རྟོགས་ན། བློ་དང་ལྡན་པ་ཞེས་སྦྲེལ་ལོ། །ཅིའི་ཕྱིར། དགོས་སོགས་ཆོས་བཞི་དགོས་ཤེ་ན། བརྗོད་བྱ་མེད་ན། བསྟན་བཅོས་ལ་རྣ་གཏོད་པར་མི་འགྱུར་ལ། དགོས་པ་མེད་ན། བསྟན་བཅོས་ལ་མི་འཇུག་ཅིང༌། དགོས་པ་ཙམ་ཡོད་ཀྱང་ཉིང་དགོས་མེད་ན། རྟོགས་ལྡན་གྱིས་དོན་དུ་མི་གཉེར་བའི་ཕྱིར་རོ། ། སྤྱིར་བརྗོད་བྱ་སོགས་ཡོད་ཀྱང༌། བསྟན་བཅོས་འདི་དང་འབྲེལ་བ་མེད་ན། བསྟན་བཅོས་འདི་ལ་བརྟེན་ནས། མདོའི་དོན་མི་རྟོགས་སྙམ་པའི་དོགས་པའོ། ། དེས་ན། བསྟན་བཅོས་ལ་འཇུག་པའི་གེགས་ལོག་རྟོག་བཞིར་ངེས་པའི་ཕྱིར་རོ།། དེའི་གཉེན་པོར་དགོས་སོགས་ཆོས་བཞིར་ངེས་སོ། །གསུམ་པ་འགྲེལ་པ་ལ་བཞི་ལས༑ བརྗོད་བྱ་ནི། རྒྱལ་བའི་ཡུམ་རྣམ་པ་གསུམ་ཆར་ལས་བརྗོད་པར་བྱ་བ་ཉིད་དུ་བསྟན་པ་གང་ཡིན་པ་དེ་ནི་རྒྱན་གྱི་བརྗོད་པར་བྱ་བའོ། །གང་གིས་ན། བཅོམ་ལྡན་འདས་སྐུ་རྫུ་འཕྲུལ་གྱི་ཆོ་འཕྲུལ། གསུང་རྗེས་སུ་བསྟན་པའི་ཆོ་འཕྲུལ༑ ཐུགས་ཀུན་ཏུ་བརྗོད་པའི་ཆོ་འཕྲུལ་རྣམ་པ་གསུམ་གྱིས་འགྲོ་བ་མཐའ་དག་ལ་གདམས་ངག་རྗེས་སུ་སྟོན་པར་མཛད་པ་དེ་ཉིད་ཀྱིས་སོ། །གང་ན། རྣམ་པ་ཐམས་ཅད་མཁྱེན་པ་ཉིད་ཀྱི་ཆོས་བཅུ་ནི། སངས་རྒྱས་ཉིད་ཀྱི་ལམ་སྟེ། རྩ་བར་དངོས་སུ་བསྟན་པ་ནི་མཚོན་བྱེད་དོ། །ཅིའི་ཕྱིར་རྣམ་མཁྱེན་གཅིག་པུ་ལས་མི་སྟོན་ཞེ་ན། འདིས་ཉེ་བར་མཚོན་ནས་མངོན་པར་རྟོགས་པ་གཞན་བདུན་པོ་ཐམས་ཅད་གཙོ་བོའི་བརྗོད་བྱར་ལྷུར་ལེན་པ་ཡིན་ནོ།

།འབྲེལ་བ་ནི། རྗོད་པར་བྱེད་པ་མངོན་རྟོགས་རྒྱན་དང༌། དེས་བརྗོད་པར་བྱ་བ་མངོན་པར་རྟོགས་པ་དེ་དག་ཐབས་དང༌། རྒྱན་ཐབས་ལས་བྱུང་ཚུལ་གྱིས་བྱམས་པས་འབྲེལ་བ་མཛད་པ་དག་གོ །ཉིང་དགོས་ནི། རྣམ་པ་ཐམས་ཅད་མངོན་སུམ་དུ་བྱེད་པར་འགྱུར་རོ༑ ༑ཞེས་དྲང་ངོ༌། །གང་ན། ཆོས་འདི་ལ་ཕྱི་རོལ་པ་དང་དེའི་ཅིག་ཤོས་ཀྱི་ཁམས་གསུམ་ལ་འདོད་ཆགས་དང་བྲལ་བ་ཉན་རང་དགྲ་བཅོམ་པ་སོགས་ཆོས་ཐམས་ཅད་བདག་མེད་པ། ཤིན་ཏུ་རྒྱས་པའི་ལམ་ལ་གོམས་པར་མ་བྱས་པ་རྣམས་ཀྱིས་ཐོས་པ་ལས་བྱུང་བ་ལ་སོགས་པའི་ཤེས་པ་སྐྱེ་བའི་རིམ་གྱིས་མ་མྱངས་པའི་ཤེར་ཕྱིན་དེའོ། །གང་གིས་མངོན་དུ་བྱེད་ཅེ་ན། བྱང་ཆུབ་སེམས་དཔའ་རང་དང་གཞན་གྱི་དོན་ཕུན་སུམ་ཚོགས་པ་སྒྲུབ་པའི་ཐབས་གཞན་ཅི་ལ་ཡང་མ་རེག་པར་བྱང་ཆུབ་ཏུ་ཆས་པ་དག་ཁོ་ནས་སོ་（༢༣བ）གང་ལ་བརྟེན་ནས་ཤེ་ན། འདི་ལ་རིང་བའི་རྒྱུ་ནི་ཤེར་ཕྱིན་གྱི་དོན་ལེགས་པར་བཞག་ནས་ཞེས་དྲང་ངོ༌༑ ༑གང་ལ་ན། སྔར་མྱོང་བའི་དོན་མི་བརྗེད་པའི་དྲན་པའི་ཤེས་པ་ལའོ། །དེ་གང་ཞེ་ན། མདོའི་དོན་ཉམས་སུ་མྱོང་བའི་ཐོས་བསམ་གྱི་ཤེས་པ་ཤིན་ཏུ་གསལ་བས་སེམས་རྒྱུད་ལ་བཞག་པའི་བག་ཆགས་ལས་བྱུང་བའོ། །གང་ན། ཤེས་རབ་ཀྱི་ཕ་རོལ་ཏུ་ཕྱིན་པའི་མདོའི་དོན་མ་ལུས་པའོ། །དེ་ཡང་གང་ཞེ་ན། མངོན་པར་རྟོགས་པ་བརྒྱད་ཀྱི་བདག་ཉིད་དོ། །ཚུལ་ཇི་ལྟར་ན། སྤྱོད་པ་བྱང་ཆུབ་ཀྱི་སེམས་དང༌། སྦྱིན་པ་ལ་སོགས་པ་ཕ་རོལ་ཏུ་ཕྱིན་པ་བཅུ་སྒྲུབ་པའི་སྤྱོད་པ་སྟེ། རྩ་བར་ཆོས་སྤྱོད་བཅུའི་བདག་ཉིད་ཅེས་སྨོས་པས་སོ། །ཉེ་བའི་རྒྱུ་ནི། དེ་ལྟར་དྲན་པ་ལ་བཞག་པས་འཇིག་རྟེན་ལས་འདས་པའི་ལམ་སྐྱེས་ཏེ། ཆོས་ཀྱི་དབྱིངས་ཀུན་ཏུ་འགྲོ་བའི་དོན་རྟོགས་པའི་མཚན་ཉིད་ས་དང་པོ་རབ་ཏུ་དགའ་བ་དང༌༑ གཉིས་པ་དྲི་མ་མེད་པ་ལ་སོགས་པ་རྟོགས་པའི་རིམ་པས་སོ། །དགོས་པ་ནི༑ ཚེགས་ཆུང་ངུས་བདེ་བླག་ཏུ་རྟོགས་པར་འགྱུར་བ་ནི། བསྟན་བཅོས་མངོན་པར་རྟོགས་པའི་རྒྱན་རྩོམ་པའི་དགོས་པ་ཡིན་ནོ།

།ཞེས་བརྗོད་དོ། །གང་རྟོགས་ན༑ ཐོབ་པར་མངོན་པར་འདོད་པའི་ཤེས་རབ་ཀྱི་ཕ་རོལ་ཏུ་ཕྱིན་པའི་དོན་སྨོན་པ་བྱང་ཆུབ་ཀྱི་སེམས་འཇུག་པའི་སྤྱོད་པ་དང༌། སྦྱིན་སོགས་ཕར་ཕྱིན་བཅུ་སྒྲུབ་པའི་སྤྱོད་པ་དང༌། སོགས་པས་ཆོས་སྐུ་འཕྲིན་ལས་དང་བཅས་པ་གྲུབ་པའི་སྤྱོད་པ་སྟེ་སྤྱོད་པ་གསུམ་གྱི་མཚན་ཉིད་དོ། །དགོས་པ་དེ་ཉིད་གང་གི་ཆེད་དུ་ཡིན། ཞེ་ན༑ དགོས་པའི་ཡང་དགོས་པའི་ཉིང་དགོས་ཀྱི་ཆེད་དུ་ཡིན་ནོ། །གང་གིས་ན། རྒྱན་གྱི་གདུལ་བྱ་རྣམས་ཀྱིས་སོ། །མདོར་ན་དགོས་འབྲེལ་གྱི་དོན་ཉམས་ལེན་ལ་སྦྱོར་ན་བློ་འདི་ལྟ་བུ་ཞིག་བསྐྱེད་དགོས་སོ། །ལོག་རྟོག་བཞི་བཀག་ནས་དགོས་སོགས་ཆོས་བཞི་བསྟན་པ་ནི་ནང་པའི་བསྟན་པ་ལ་མི་འཇུག་པའི་ཕྱི་རོལ་པ་ལྟ་བུ་མ་གཏོགས། ནང་པ་ལ་བསྟན་བཅོས་རྒྱན་ལ་དགོས་མེད་ཀྱི་ལོག་རྟོག་སྐྱེ་བ་དཀའ༑ རྗེས་འཇུག་གི་གདུལ་བྱ་རྣམས་ཀྱི་བསྟན་བཅོས་ལ་འཇུག་པའི་ཚུལ་བསྟན་པ་ཡིན། ད་ལྟ་རང་ཉིད་ཚོད་ཙམ་ལ་འཕགས་པ་བྱམས་པས་མཛད་པའི་བསྟན་བཅོས་ཡིན་པས་དགོས་པ་ཡོད་པ་ལས་འོས་མེད་སྙམ་པའི་བློ་ཞིག་སྐྱེ་དགོས་པ་ཡིན། དེ་ལ་བརྗོད་བྱ་དངོས་པོ་བརྒྱད་ཡིན། དེ་བསྡུ་ན། སེམས་ཅན་ཐམས་ཅད་སྡུག་བསྔལ་དང་བྲལ་འདོད་ཀྱི་སྙིང་རྗེ་དང༌། བདེ་བ་དང་ལྡན་འདོད་ཀྱི་བྱམས་པ་དང་ཤེར་ཕྱིན་ལ་དང་བའི་དད་པ་སྟེ། དེ་གསུམ་བཅོས་མ་མ་ཡིན་པ་ཞིག་གིས་དྲངས་པའི་བྱང་ཆུབ་མཆོག་ཏུ་སེམས་བསྐྱེད་པ་འཇུག་པའི་སྤྱོད་པ་དང༌༑ དེས་ཟིན་པའི་སྒོ་ནས་ཕར་ཕྱིན་བཅུ་ལ་ཚུལ་བཞིན་ཉམས་སུ་ལེན་པའི་སྒྲུབ་པའི་སྤྱོད་པ་དང་དེ་ལ་བརྟེན་ནས་འབྲས་བུ་ཆོས་སྐུ་འཕྲིན་ལས་དང་བཅས་པ་ཐོབ་པ་ནི་（༢༤ན）གྲུབ་པའི་སྤྱོད་པ་སྟེ་མདོའི་དོན་སྤྱོད་པ་གསུམ་དུ་བསྡུས་ནས་ཉམས་སུ་ལེན་ཚུལ་བསྟན་ཏོ། །བདེ་བླག་ཏུ་རྟོགས་པའི་དོན་ཡང་མདོའི་དོན་ཤིན་ཏུ་རྟོགས་དཀའ་བ་མངོན་རྟོགས་རྒྱན་ལ་བརྟེན་ནས་ཚེགས་ཆུང་ངུས་རྟོགས་པས་ན། མངོན་རྟོགས་རྒྱན་ནི་མདོའི་དོན་སྒོམ་པའི་མན་ངག་ལྟ་བུར་གོ་བ་ཞིག་དགོས།

གསུང་རབ་དྲི་མ་མེད་པ་ནས་མ་བཤད་པའི་མན་ངག་ཟབ་མོ་ཡིན་ཟེར་བ་རེ་ལ་རྩིས་བྱེད་པ་ནི། རྒྱ་མཚོར་ནོར་བུ་ལེན་པ་དོར་སྟེ། བ་གླང་གི་རྨིག་རྗེས་ལ་ནོར་བུ་འཚོལ་བ་དང་འདྲ། དེ་བས་བྱམས་པའི་མན་ངག་ལ་བརྟེན་ནས། ཤེར་ཕྱིན་གྱི་དོན་སྒོམ་པ་འདི་བླ་མའི་བཀའ་དྲིན་ཡིན། དྲན་པའི་ཤེས་པ་ལ་བཞག་ཟེར་བ་ཡང་ཐོས་བསམ་གྱིས་ཡང་ཡང་ཡིད་ལ་བྱས་ནས་མ་བརྗེད་པའི་དྲན་པ་དང༌། ཤེས་བཞིན་གྱིས་ཟིན་པ་ཞིག་དགོས་ཏེ། ཚེ་རབས་གཞན་དང་གཞན་དུ་ཡང་ཤེར་ཕྱིན་གྱི་དོན་སྒོམ་པ་ཞིག་འོང་ཞེས་པའི་དོན་ཡིན། ལེགས་པར་བཞག་ཅེས་པ་ཡང་ཤེས་པ་ཡིན་ནོ། །ཞེས་ཚིག་ཟིན་པ་ཙམ་ལའང་མི་བྱ། བཤེས་གཉེན་བཟང་པོ་ལ་གཏུགས་ནས་ཚུལ་བཞིན་དུ་རྟོགས་པ་ཞིག་གི་བག་ཆགས་བཞག་ཅེས་པའི་དོན་ཡིན། དེས་ན་དེ་ལྟ་བུའི་ཉམས་སུ་ལེན་རྒྱུ་དང་འབྲས་བུ་ཐོབ་རྒྱུ་ཞིག་འདུག་ན། ཅིའི་ཕྱིར་མི་འཇུག་སྙམ་པའི་བློ་བཅོས་མ་མ་ཡིན་པ་ཞིག་སྐྱེས་ན། བསྟན་བཅོས་ཀྱི་ལུས་ཀྱི་སྟཽན་པ་ལྟར་ཤེར་ཕྱིན་གྱི་དོན་ཉམས་སུ་ལེན་ཚུལ་རྒྱས་པར་བསྟན་པ་ལ། དང་བ་དང༌། གུས་པ་དང༌། ཡིད་དགའ་སྤྲོ་དང་བཅས་ཏེ། སྦྱོར་བ་ནན་ཏུར་གྱིས་འཇུག་པ་ཞིག་འོང་བ་ཡིན། དེ་ཡང་གཞུང་གིས་དེ་ལྟར་བསྟན་པ་ཡིན། རྗེས་འཇུག་གི་གདུལ་བྱ་གཞན་ཞིག་གིས་འཇུག་པ་ཡིན་ནོ། །ཞེས་གཞན་གྱི་ལན་མོས་བསྐྱར་བ་བཞིན་དུ་མ་སོང་བར་རང་ཉིད་ཀྱི་རྒྱུད་ལ་ཅི་སྐྱེ་སྐྱེ་དགོས་པ་ཡིན་གསུང༌། དེས་ན་དགོས་འབྲེལ་གཅིག་པུས་ཀྱང་ལམ་ཉམས་སུ་ལེན་པའི་རིམ་པ་འབྲས་བུ་དང་བཅས་པ་བསྟན་ཏ

ོ ། ། ག༣ བསྟན་བཅོས་ཀྱི་རང་བཞིན་བཤད་པ་ལས། ང༡ བསྟན་བཅོས་ཀྱི་ལུས་རྣམ་གཞག་བཤད་པ། གསུམ་པ་ལ་གསུམ། རྒྱས་པ་ལ་དད་པ་ལ་བརྒྱད། བར་མ་ལ་དད་པ་ལ་དྲུག བསྡུས་པ་ལ་དད་པ་ལ་གསུམ་དུ་དབྱེའོ། །དང་པོ་ལ་གཉིས། བསྡུས་དོན་ལུས་རྣམ་བཞག ཚིག་དོན་ཡན་ལག་རྒྱས་བཤད་དོ། །དང་པོ་ལ་བཞི། དགོས་པ་བསྟན་པས་མཚམས་སྦྱར། དགོས་ལྡན་ལུས་བཤད། ལུས་ཀྱི་བསྡུས་ཚུལ་བསྟན། ཚིག་དོན་རྒྱས་པར་མ་བཀྲོལ་བའི་རྒྱུ་མཚན་ནོ། །དང་པོ་ནི། དེ་ལྟར་བསྟན་བཅོས་ལ་འཇུག་པའི་ཡན་ལག་འབྲེལ་བ་ལ་སོགས་པ་བཞི་བསྙད་ནས་ཤེས་རབ་ཀྱི་ཕ་རོལ་ཏུ་ཕྱིན་པའི་ལུས་རྣམ་པར་བཞག་པ་གསུངས་སོ། །གང་གིས་ན། ཚིག་ལེའུར་བྱས་པ་བཅོ་ལྔས་སོ། །ཇི་ལྟར་ན། དང་པོ་གཉིས་ཀྱི་མདོར་བསྟན་པ་དང༌། ལྷག་མ་བཅུ་གསུམ་གྱིས་རྒྱས་པར་བསྟན་པས་སོ། །དགོས་པ་གང་གི་དོན་དུ་ན། ཉན་པ་པོས་ཉན་སླ་བ་དང༌། འཆད་པ་པོས་འཆད་སླ་བའི་དགོས་པ་གཉིས་གཟིགས་ནས་སོ། །དེ་ལ་དང་པོ་ནི། གདུལ་བྱ་རྣམས་ཀྱིས་ཚིག་ཉུང་ངུས་བསྟན་བཅོས་ཀྱི་དོན་མཐའ་དག་ཆེ་ལོང་གི་སྒོ་ནས་བདེ་བླག་ཏུ་རྟོགས་པར་བྱ་བའི་ཕྱིར་དང༌༑ གཉིས་པ་ནི། བསྟན་བཅོས་ཀྱི་དོན་རྣམ་པར་དབྱེ་བ་བྱས་པ་ཡང་ལུས་དང་མཐུན་པར་མ་འཛིངས་པ་ཉིད་ཀྱིས་ཡན་ལག་རྒྱས་བཤད་དུ་བཤད་པར་བྱ་སླ་བའོ༑ ༑ གཉིས་པ་ལ་གཉིས། ལུས་མདོར་བསྟན་པ་དང༌། རྒྱས་པར་བཤད་པའོ།། དང་པོ་ལ་གཉིས། ཡུམ་དངོས་བརྒྱད་ཀྱིས་བཤད་པར་བསྟན། འཆད་བྱེད་དངོས་བརྒྱད་གཏན་ལ་དབབ་པའོ། །དང་པོ་ནི། མཆོད་བརྗོད་དུ་སངས་རྒྱས་ཀྱི་ནི་ཡུམ་དེ་ལ་ཕྱག་འཚལ། ཞེས་བརྗོད་པའི་བསྟོད་ཕྱག་གི་ཡུལ་གྱི་ཤེར་ཕྱིན་དེ་གང་ཞེ་ན། བཤད་དོ་ཞེས་དྲང་ངོ༌། གང་ན། མཆོད་བརྗོད་ཀྱི་ཡུལ་ཤེས་རབ་ཕ་རོལ་ཏུ་ཕྱིན་པ་ནིའོ། །གང་གི་སྒོ་ནས་ཞེ་ན། དངོས་པོ་བརྒྱད་ཀྱིས་སྒོ་ནས་སོ། །ཇི་ལྟར་ན། མདོ་ཇི་ལྟ་བ་བཞིན་སྟོན་པས་ན་ཡང་དག་པར་རོ། །མདོ་ལས་ཇི་སྐད་བསྟན་ཞེ་ན༑ ལེའུ་བརྒྱད་མ་ལྟར་ན། གླེང་བཞིའི་མཇུག་ཐོགས་ནས་བརྩམས་ཏེ།

རབ་འབྱོར་གྱི་ལེའུས་རྣམ་མཁྱེན། མཐའ་གཉིས་རྣམ་དག་གི་ལེའུས་ལམ་ཤེས། སྤྱོད་པ་ཁྱད་པར་ཅན་གྱི་ལེའུས་གཞི་ཤེས། དེ་བཞིན་ཉིད་ཀྱི་ལེའུས་རྣམ་ཀུན། བསླབ་པ་ཡོངས་སུ་དག་པའི་ལེའུས་རྩེ་སྦྱོར། རིམ་གྱིས་འཇུག་པ་ལ་བསླབ་པའི་ལེའུས་མཐར་གྱིས་པ། བསླབ་པ་ཡོངས་སུ་རྫོགས་པའི་ལེའུས་སྐད་ཅིག་མ། བསླབ་པའི་འབྲས་བུའི་ལེའུས་ཆོས་སྐུ་བསྟན་ཏོ། །འདིར་ཤེར་ཕྱིན་ལ་དབྱེ་ན། གཞུང་དང༌། ལམ་དང༌། འབྲས་བུའི་ཤེར་ཕྱིན་གསུམ་མོ། །ཆོས་ཀྱི་བཤེས་གཉེན་གྱིས། ཆོས་རྣམས་ཀྱི་དེ་བཞིན་ཉིད་ཆོས་རྣམས་ལས་དེ་ཉིད་དང༌། གཞན་ཉིད་དུ་བརྗོད་པར་བྱ་བ་མ་ཡིན་པ་ནི་རང་བཞིན་གྱིས་ཤེས་རབ་ཀྱི་ཕ་རོལ་ཏུ་ཕྱིན་པ་སྟེ། ཞེས་པ་དང༌༑ དེའི་ཕྱིར་རང་བཞིན་གྱི་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ནི། གཙོ་བོའི་ཤེས་རབ་ཀྱི་ཕ་རོལ་ཏུ་ཕྱིན་པ་སྟེ། ཞེས་རང་བཞིན་གྱི་ཤེར་ཕྱིན་དང་བཞི་རུ་འཆད་དོ། ། གཉིས་པ་ལ་གསུམ། དངོས་བརྒྱད་སོ་སོའི་རང་བཞིན། གྲངས་ངེས་པའོ༑ ༑གོ་རིམ་ངེས་པའོ། །དང་པོ་ལ་བརྒྱད་ལས། དང་པོ་ནི། རྣམ་ཀུན་མཁྱེན་ཉིད་ཅེས་པས་ནི་མཚོན་བྱ་བསྟན་ཏོ། །བདེན་གཉིས་ཀྱི་རྣམ་པ་མ་ལུས་པ་མཁྱེན་ཞིང་དོན་གཉིས་མཐར་ཐུག་པའི་ཡེ་ཤེས་ནི་མཚན་ཉིད་དོ། །དབྱེ་ན། ཇི་ལྟ་བ་མཁྱེན་པ་དང༌། ཇི་སྙེད་པ་མཁྱེན་པ་གཉིས་སོ། །ཆོས་ཅན་གྱི་རྣམ་དབྱེ་མི་འདྲ་བ་དུ་མ་མཁྱེན་པའི་ཆ་ནས་ཇི་སྙེད་པ་མཁྱེན་པའི་རྣམ་མཁྱེན་དང༌། དེ་བཞིན་ཉིད་ཐམས་ཅད་རོ་གཅིག་པའི་རྣམ་པར་མཁྱེན་པའི་ཆ་ནས་ཇི་ལྟ་བ་མཁྱེན་པའི་རྣམ་མཁྱེན་ཞེས་བྱའོ། །ཚུལ་ཇི་ལྟར་མཁྱེན་ཅེ་ན་（༢༥ན）ཆོས་ཅན་ལ་གཉིས་སྣང་དང་བཅས་པའི་སྒོ་ནས་མཁྱེན་ལ། ཆོས་ཉིད་ལ་གཉིས་སྣང་ནུབ་པའི་ཚུལ་གྱིས་མཁྱེན་ནོ། །མཁྱེན་ཚུལ་མི་འདྲ་བ་ཙམ་དུ་ཟད་ཀྱི་ཡེ་ཤེས་གཉིས་ཀས་ཀྱང་ཤེས་བྱ་ཐམས་ཅད་ལ་འཇུག་སྟེ། བདེན་གཉིས་ལས། མཁྱེན་པའི་སྐད་ཅིག་གཅིག་གིས་ནི། ཤེས་བྱའི་དཀྱིལ་འཁོར་ཀུན་ཁྱབ་ཅན། །ཞེས་སོ།

།ས་མཚམས་ སངས་རྒྱས་ཀྱི་ས་ཁོ་ནས་བསྡུས་སོ། ། གཉིས་པ་ནི། ལམ་ཤེས་ཉིད་ཅེས་པ་ནི་མཚོན་བྱའོ། །མཚན་ཉིད་ནི་ཐབས་ཤེས་ཁྱད་པར་ཅན་དང་ལྡན་པའི་བྱང་སེམས་འཕགས་པའི་ཡེ་ཤེས། དབྱེ་ན། དམིགས་ཡུལ་ལམ་གསུམ་གྱི་དབྱེ་བས་གསུམ་མོ། །ས་མཚམས་ས་དང་པོ་ནས་རྒྱུན་མཐའི་བར་རོ། །གསུམ་པ་ནི། ཐམས་ཅད་ཤེས་པ་ཉིད་ཅེས་པས་མཚོན་བྱ་བསྟན་ལ། མཚན་ཉིད་ནི། གཞི་བདག་མེད་པར་མངོན་སུམ་དུ་རྟོགས་པའི་ཡེ་ཤེས་ཀྱིས་ཟིན་ཅིང་བསམ་པ་རང་དོན་ཞི་བདེ་དོན་གཉེར་གྱི་ཐེག་དམན་འཕགས་པའི་མཁྱེན་པའོ། །དབྱེ་ན། ཉན་རང་གི་གཞི་ཤེས་གཉིས་སོ། །ས་མཚམས་ཐེག་དམན་འཕགས་པའི་རྒྱུད་ཁོ་ན་ལ་ཡོད། །བཞི་པ་ནི། རྣམ་ཀུན་མངོན་རྫོགས་རྟོགས་པ་ནི་ཞེས་པས་མཚོན་བྱ་བསྟན་ལ། མཚན་ཉིད་ནི། དབང་དུ་བྱ་བའི་ཕྱིར་མཁྱེན་གསུམ་གྱི་རྣམ་པ་བསྡུས་ནས་སྒོམ་པའི་བྱང་སེམས་ཀྱི་རྣལ་འབྱོར༑ དབྱེ་ན་རང་བཞིན་གྱི་སྦྱོར་བ་ལྔ། གནས་སྐབས་ཀྱི་སྦྱོར་བ་བཅོ་ལྔ་སྟེ་ཉི་ཤུའོ༑ ༑ས་མཚམས་ཐེག་པ་ཆེན་པོའི་ཚོགས་ལམ་ནས་རྒྱུན་མཐའི་བར་ན་ཡོད། ལྔ་པ་ནི། རྩེ་མོར་ཕྱིན་དང་ཞེས་པས་མཚོན་བྱ་བསྟན་ལ། མཚན་ཉིད་ནི། མཁྱེན་གསུམ་གྱི་རྣམ་པ་བསྡུས་སྒོམ་རབ་ཏུ་གྱུར་པའི་བྱང་སེམས་ཀྱི་རྣལ་འབྱོར། དབྱེ་ན༑ སྦྱོར་ལམ་རྩེ་སྦྱོར་སོགས་བཞིའོ། །ས་མཚམས་ཐེག་པ་ཆེན་པོའི་སྦྱོར་ལམ་དྲོད་ནས་རྒྱུན་མཐའི་བར་རོ། །དྲུག་པ་ནི། མཐར་གྱིས་པ་ཞེས་པས་མཚོན་བྱ་བསྟན་ལ། མཚན་ཉིད་ནི། མཁྱེན་གསུམ་གྱི་རྣམ་པ་བསྡུས་སྒོམ་བརྟན་པའི་དོན་དུ་རིམ་གྱིས་སྒོམ་པའི་བྱང་སེམས་ཀྱི་རྣལ་འབྱོར། དབྱེ་ན། མཐར་གྱིས་པ་བཅུ་གསུམ་མོ། །ས་མཚམས་ཐེག་པ་ཆེན་པོའི་ཚོགས་ལམ་ནས་རྒྱུན་མཐའི་བར་ན་ཡོད༑ བདུན་པ་ནི། སྐད་ཅིག་གཅིག་མངོན་རྫོགས་བྱང་ཅེས་པས་མཚོན་བྱ་བསྟན་ལ། མཚན་ཉིད་ནི། མཁྱེན་གསུམ་གྱི་རྣམ་པ་བསྡུས་སྒོམ་མཐར་ཐུག་པའི་བྱང་སེམས་ཀྱི་རྣལ་འབྱོར། དབྱེ་ན། ངོ་བོ་གཅིག་ལ་ལྡོག་པ་མི་འདྲ་བའི་སྒོ་ནས་བཞི།

ས་མཚམས་རྒྱུན་མཐའ་ཁོ་ན་ལ་ཡོད། བརྒྱད་པ་ནི། ཆོས་ཀྱི་སྐུ་དང་ཞེས་པས་མཚོན་བྱ་བསྟན་ལ། མཚན་ཉིད་ནི། སྦྱོར་བཞི་སྒོམ་པའི་འབྲས་བུ་མཐར་ཐུག དབྱེ་ན། སྐུ་བཞིའོ། །ས་མཚམས་ནི་སངས་རྒྱས་ཀྱི་ཡོན་ཏན་ཁོ་ནས་བསྡུས་པའོ། ། （༢༥བ） གཉིས་པ་ནི། དེ་རྣམས་བརྒྱད་ནི་ཚིག་ངེས་བཟུང་གི་སྙིང་པོ་ཅན་ཏེ། གྲངས་ངེས་པ་བསྟན་ཏོ། །ཅིའི་ཕྱིར་དངོས་བརྒྱད་དུ་ངེས་ཤེ་ན། དེ་ལ་ཛྙཱ་ན་ཤྲཱི་ལྟར་ན། རྟེན་གྱི་གང་ཟག་བཞིའི་དབང་དུ་བྱས་པ་ཡིན་ཏེ། ཉན་ཐོས་དང་རང་རྒྱལ་ཆེན་པོ་བ་ཆོས་ཀྱི་བདག་མེད་རྟོགས་ལ་སྙིང་རྗེ་དང་བྲལ་བ་གཉིས་དང༌། བྱང་ཆུབ་སེམས་དཔའ་གཞོན་ནུའི་ས་པ་ས་བཅུ་པ་དེ་ཉིད་ལ་གནས་ཏེ་སེམས་ཅན་གྱི་དོན་སྒྲུབ་ཀྱི་གཏན་སངས་མི་རྒྱ་བ་སྤྱན་རས་གཟིགས་ལ་སོགས་པ་དང༌། བྱམས་པ་ལ་སོགས་པ་ཐེག་པ་ཆེན་པོའི་རིགས་ཅན་གྱི་བྱང་ཆུབ་སེམས་དཔའ་སངས་རྒྱ་བའི་གང་ཟག་གོ །དེ་ལ་མཁྱེན་པ་གསུམ་གྱིས་ནི་དེ་དག་གི་ལམ་རིམ་པ་བཞིན་དུ་བསྟན་ཏོ། །སྦྱོར་བ་བཞིས་དེ་དག་སོ་སོའི་ཉམས་སུ་ལེན་པའི་རིམ་པ་བསྟན་ཏོ། །ཆོས་སྐུས་ནི་དེ་དག་གི་འབྲས་བུ་མི་འདྲ་བ་བཞི་བསྟན་ཏོ། །དེ་ཡང་ཉན་རང་གི་ཆོས་སྐུ་ནི་རྗེས་སུ་མཐུན་པའི་སྐུ་གསུམ་མོ། །བྱང་ཆུབ་སེམས་དཔའ་འཚང་མི་རྒྱ་བ་ལ་གནས་སྐབས་ཀྱི་ཆོས་སྐུའོ། །འཚང་རྒྱ་བ་ལ་མཐར་ཐུག་གི་ཆོས་སྐུའོ། །དེས་ན་ལམ་དང་དེ་ཉམས་སུ་ལེན་པའི་སྦྱོར་བ་དང༌། འབྲས་བུ་གསུམ་གྱི་དབང་དུ་བྱས་ཏེ་བརྒྱད་དུ་ངེས་སོ། །ཞེས་སོ། ། སློབ་དཔོན་ཆོས་ཀྱི་བཤེས་གཉེན་ལྟར་ན། རྒྱན་གྱི་གདུལ་བྱ་ཐེག་པ་གསུམ་ལ་རིམ་གྱིས་ཞུགས་པའི་ཆེད་དུ་ཐེག་པ་གསུམ་གྱི་ལམ་རྣམས་བསྟན་པར་བཞེད་དོ། །ཨ་བྷྱ་ལྟར་ན། སེམས་བསྐྱེད་ཉེར་གཉིས་ལམ་གྱི་གཞིར་བྱས་མངོན་རྟོགས་གཞན་རྣམས་དེ་ལ་སྦྱར་ནས་ཉམས་སུ་ལེན་པར་བྱེད། ཅེས་བཞེད་དོ། ། ཡང་ལམ་རྐྱང་ཁུག་གཉིས་སུ་སྨྲ་བ་ལས། ལམ་རྐྱང་པའི་འདོད་ཚུལ་ནི། ལམ་རིང་བུལ་སྨྲ་བ་རྣམས་ན་རེ།

ར་ཟམ་པ་ལ་སྦྲེང་བ་ལྟར། རྣམ་མཁྱེན་མོས་སྤྱོད་ཀྱི་ས་ནས་སངས་རྒྱས་ཀྱི་སའི་བར་དང༌། ལམ་ཤེས་ས་དང་པོ་ནས་དྲུག་པའི་བར་དང༌༑ གཞི་ཤེས་ས་བདུན་པ་དང༌། རྣམ་རྫོགས་སྦྱོར་བ་ས་བརྒྱད་པ་དང༌། རྩེ་མོ་ས་དགུ་པ་དང་བཅུ་པའི་དཀྱིལ་སྟོད་དང༌། མཐར་གྱིས་པ་ས་བཅུ་པའི་སྨད་ལ་དང༌༑ སྐད་ཅིག་མའི་སྦྱོར་བ་ས་བཅུ་རྒྱུན་མཐའ་དང༌། འབྲས་བུ་ཆོས་སྐུ་སངས་རྒྱས་ཀྱི་སར་ཉམས་སུ་ལེན་པར་བྱེད་དོ། །ལམ་ཁུག་པའི་འདོད་ཚུལ་ནི། སྐབས་དང་པོ་གསུམ་གྱི་རྒྱུ་འབྲས་ཚར་གཅིག སྐབས་ཕྱི་མ་ལྔས་རྒྱུ་འབྲས་ཚར་གཅིག་སྟེ༑ རྒྱུ་འབྲས་ཕྲུགས་གཉིས་བསྟན་པས། ལམ་ཁུག་པ་རྒྱན་གྱི་དགོངས་པ་ཡིན་ནོ༑ ༑ཞེས་ཟེར་རོ། ། ཡང་མཁས་པ་ཕལ་མོ་ཆེ་རྣམས་ན་རེ། ཐེག་པ་ཆེན་པོའི་རིགས་ཅན་རྟེན་གྱི་གང་ཟག་ཅིག་སངས་རྒྱ་བའི་དབང་དུ་བྱས་ནས་བརྒྱད་དུ་ངེས་ཏེ། ཤེས་པར་བྱ་བའི་ཡུལ་དང༌། ཉམས་སུ་ལེན་པའི་སྦྱོར་བ་དང༌། ཐོབ་བྱའི་འབྲས་བུ་གསུམ་དུ་ངེས་ལ། དེ་ཡང་དང་པོ་ལ་མཁྱེན་གསུམ་（༢༦ན）དང༌། གཉིས་པ་ལ་སྦྱོར་བཞི་དང༌། གསུམ་པ་ལ་ཆོས་སྐུ་ངེས་ཏེ། དོན་བསྡུས་སྒྲོན་མེ་ལས། ཤེས་བྱའི་ཡུལ་དུ་མཁྱེན་པ་གསུམ། །སྒོམ་པའི་དུས་སུ་སྦྱོར་བ་བཞི། །འབྲས་བུ་མཐར་ཐུག་ཆོས་ཀྱི་སྐུ། །ཞེས་གསུངས་པ་ལྟར་རོ། །ཅིའི་ཕྱིར་གསུམ་དུ་ངེས་ཤེ་ན། ཐོག་མར་ཤེས་བྱའི་ཡུལ་གཏན་ལ་འབེབས་དགོས་ཏེ། ཡུལ་མ་ཤེས་ན་སྦྱོར་བ་ཉམས་སུ་ལེན་མི་ཤེས་པའི་ཕྱིར། དཔེར་ན་སོ་ནམ་གྱི་སྦྱར་ཐབས་མ་ཤེས་ན་དེ་ལག་ཏུ་བླང་མི་ནུས་པ་བཞིན་ནོ། །ཤེས་ནས་ཉམས་སུ་ལེན་དགོས་ཏེ་ཡུལ་ཤེས་ཀྱང་སྦྱོར་བ་ཉམས་སུ་མ་བླངས་པར་འབྲས་བུ་མི་འཐོབ་པའི་ཕྱིར་རོ། །དཔེར་ན་སོ་ནམ་མ་བྱས་པར་ལོ་ཐོག་མི་འབྱུང་བ་བཞིན་ནོ། །ཐོབ་བྱའི་འབྲས་བུ་ཞིག་ངེས་པར་དགོས་ཏེ། དེ་མེད་ན་སྦྱོར་བ་ཉམས་སུ་བླངས་པ་དོན་མེད་པར་འགྱུར་བའི་ཕྱིར་རོ། །དཔེར་ན་ལོ་ཏོག་སད་སེར་གྱིས་ཁྱེར་བ་བཞིན་ནོ། །ཤེས་པར་བྱ་བའི་ཡུལ་ལ་གསུམ་དུ་ངེས་པའི་རྒྱུ་མཚན་ཡང་གང་ཞེ་ན།

འབྲས་བུ་རྣམ་མཁྱེན་མ་བསྟན་ན་རྒྱུ་ལམ་ཤེས་ལ་ནན་ཏན་གྱིས་འཇུག་པར་མི་འགྱུར་བས་འབྲས་བུ་ལ་བྲོད་པ་བསྐྱེད་པའི་ཆེད་དུ་དང་པོར་རྣམ་མཁྱེན་བསྟན་ཏོ། །དེ་ཐོབ་པ་ཡང་ལམ་ཤེས་ལ་རག་ལས་པས་རྒྱུ་ཐུན་མོང་མ་ཡིན་པ་ལམ་ཤེས་བསྟན་ཏོ། །དེ་ཡང་གཞི་ཡོངས་སུ་ཤེས་པ་ལ་རག་ལས་པས་གོལ་ས་གཅོད་པའི་ཡན་ལག་ཏུ་གཞི་ཤེས་བསྟན་ཏེ། དཔེར་ན་ཚོང་པས་ཚོང་གི་ཁེ་ཐོས་ནས་དེའི་ཐབས་ལ་འཇུག་ཅིང་ཐབས་མ་ཡིན་པ་ལས་ལྡོག་པ་བཞིན་ནོ། །དེ་ཡང་སྔ་མ་ལས། ཐོས་བསམ་དུས་སུ་འབྲས་བུ་དང༌། །རྒྱུ་དང་མི་མཐུན་ཕྱོགས་དག་ཏུ། །གཏན་ལ་ཕབ་པ་རྫོགས་པ་ཡིན། །ཞེས་སོ། །འོ་ན་ཉམས་སུ་ལེན་པའི་སྦྱོར་བ་ལ་བཞིར་ཇི་ལྟར་ངེས་ཤེ་ན། སློབ་དཔོན་སེང་བཟང་ལྟར་ན། དབང་དུ་བྱེད་པ་རྒྱུ་འབྲས་དང༌། བརྟན་པ་རྒྱུ་འབྲས་གཉིས་སོ། །འཕགས་པ་ལྟར་ན། དང་པོ་གཉིས་རྣལ་འབྱོར་སྒོམ་པ་གཙོ་བོར་གྱུར་པའི་སྦྱོར་བ་ཡིན། ཕྱི་མ་གཉིས་སྤྱོད་པ་རྗེས་སུ་སྒྲུབ་པ་གཙོ་བོར་གྱུར་པའི་སྦྱོར་བ་ཡིན་ཞེས་བཞེད་དོ། །སྔ་མ་ལས། སྒོམ་པའི་དུས་སུ་སྦྱོར་བ་དང༌༑ ༑གནས་སྐབས་འབྲས་བུ་བརྟན་བྱེད་དང༌། །རྒྱུ་ཡི་འབྲས་བུ་དག་གིས་རྫོགས། །ཞེས་སོ། །དེ་རྣམས་ཀྱི་འཐད་མི་འཐད་ཀྱི་དགག་སྒྲུབ་ཚིགས་མངས་སུ་དོགས་ནས་མ་བྲིས་སོ། །དངོས་པོ་བརྒྱད་ལ་ཐོས་བསམ་གྱི་སྐབས་དང༌། ཉམས་ལེན་གྱི་སྐབས་སོ་སོར་བྱེད་པ་མི་འཐད་དེ། སྐབས་བརྒྱད་ཀ་ལ་ཐོས་བསམ་ཡང་བྱེད་ལ་ཉམས་ལེན་བྱེད་པར་ཡང་ཁྱད་པར་མེད་པའི་ཕྱིར་རོ། །གཞན་དུ་ན། སྐབས་འོག་མ་བཞི་ཐོས་བསམ་གྱིས་གཏན་ལ་ཕབ། ཉམས་སུ་ལེན་པ་མཁྱེན་པ་གསུམ་གྱི་སྐབས་ཞེས་ལྡོག་སྟེ་སྨྲས་ན་ཡང་གནོད་བྱེད་མེད་པར་སེམས་སོ། །དེས་ན་སྐབས་བརྒྱད་ཀ་ལ་ཐོས་བསམ་ཡང་（༢༦བ）བྱེད་ལ་ཉམས་ལེན་ཡང་བྱེད་དོ༑ ༑ཉམས་སུ་ལེན་ཚུལ་ཇི་ལྟ་བུ་ཞེ་ན། ཐེག་ཆེན་དུ་འཇུག་སྒོ་སེམས་བསྐྱེད་དང༌༑ སེམས་བསྐྱེད་ཀྱི་དམ་བཅས་པའི་དོན་སྒྲུབ་པ་གཉིས་སུ་བསྡུས་ནས་ལམ་ཐམས་ཅད་དེའི་ཁོངས་སུ་བསྒྲིགས་ནས་ཉམས་སུ་ལེན་པར་བྱེད་ཅེས་གསུངས་སོ༑

༑དེ་ལ་ཐམས་ཅད་མཁྱེན་པ་ཉིད་ཡོངས་སུ་ཤེས་པ་ནི་དབང་དུ་བྱ་བའི་ཕྱིར་ཡང༌༑ ཞེས་སོགས་རྣམ་ཀུན་གྱི་མཚམས་སྦྱར་གྱིས་མཁྱེན་གསུམ་ཤེས་བྱའི་ལྡོག་པ་ནས་བསྟན་ཅིང་སྦྱོར་བ་ཉམས་ལེན་གྱི་སྒོ་ནས་བསྟན་ཏོ། ། ཡུལ་ནི་རྣམ་པ་གསུམ་པོ་རྒྱུ། །ཞེས་སོགས་རྩ་འགྲེལ་གྱིས་ཀྱང་དེ་ལྟར་བསྟན་ཏེ། འགྲེལ་པར། དང་པོར་རྣམ་པ་ཐམས་ཅད་མཁྱེན་པ་ཉིད་ལ་སོགས་པ་ཐམས་ཅད་མཁྱེན་པ་ཉིད་གསུམ་གྱི་ངོ་བོ་ཉིད་ནི་འཇུག་པའི་ཡུལ་གྱི་རྒྱུ་ཡིན་ནོ།། དེ་ཇི་ལྟར་རབ་ཏུ་སྦྱོར་ཞེ་ན། ཞེས་སོགས་ཀྱི་ཡང་སྔ་མ་ལྟར་གསུངས་ཤིང་དང་པོར་ཞེས་དང་དེའི་འོག་ཏུ་ཞེས་གོ་རིམ་ངེས་པ་ཅན་དུ་ཡང་གསུངས་པས་མཚོན་བྱ་དངོས་པོ་བརྒྱད། དེ་ཉིད་མཚོན་བྱེད་དོན་བདུན་ཅུ་གཉིས་ཀྱི་དབང་དུ་བྱས་ནས་མཚོན་བྱ་མངོན་རྟོགས་བརྒྱད་ཀྱི་ངོ་བོ་ཙམ་ལ་ཤེས་པར་བྱ་བའི་ཡུལ་ཉམས་སུ་ལེན་པ་སྦྱོར་བ། ཐོབ་བྱའི་འབྲས་བུ་གསུམ་དུ་ངེས་ཞེས་སོགས་འབྲེལ་སྒྲིག་ཚུལ་སྔ་མ་ལྟར་རོ། །མཚོན་བྱེད་དོན་བདུན་ཅུ་ལ་ཐོས་བསམ་དང་ཉམས་ལེན་གཉིས་ཆར་བྱེད་པར་མཚུངས་སོ། །དེས་ན་སྐབས་བརྒྱད་ཀྱི་མཚམས་སྦྱར་ནི་དངོས་པོ་བརྒྱད་ཀྱི་ངོ་བོ་ཙམ་གྱི་འབྲེལ་བསྟན་ལ། དེ་ཡང་གཙོ་བོར་ཐོས་བསམ་གྱི་སྒྲོ་འདོགས་གཅོད་པའི་དབང་དུ་བྱས་སོ། །དོན་བདུན་ཅུ་ནི་གཙོ་བོར་ཉམས་སུ་ལེན་པའི་ལམ་གྱི་དམིགས་རྣམ་མི་འདྲ་བ་དུ་མ་བསྟན་ནས་ལམ་གྱི་མྱོང་བ་འདོན་པའི་རིམ་པ་རྣམས་བསྟན་ཏོ། །དེས་ན། སེམས་མི་འགོང་བ་ཉིད་ལ་སོགས༑ ༑ཞེས་སོགས་ཚིགས་སུ་བཅད་པ་གཅིག་གིས་ཡོངས་འཛིན་དགེ་བའི་བཤེས་གཉེན་བསྟན་ཏོ། །སྦྱོར་བའི་ཡོན་ཏན་དང༌། སྐྱོན་གཉིས་དགེ་བའི་བཤེས་གཉེན་བསྟེན་ཚུལ་ལ་སྦྱར་རོ། །དེ་ཡང་དགེ་བའི་བཤེས་གཉེན་བསྟེན་ཚུལ་ཕྱིན་ཅི་མ་ལོག་པ་གནད་དུ་སོང་བ་ཞིག་བྱུང་ན། སྦྱོར་བ་སྒོམ་པའི་ཕན་ཡོན་རྣམས་འབྱུང་བས་སྦྱོར་བའི་ཡོན་ཏན་བཅུ་བཞི་བསྟན། དགེ་བའི་བཤེས་གཉེན་བསྟེན་པ་གནད་དུ་མ་སོང་ན་ཕལ་ཆེར་དཔོན་སློབ་ཚོགས་པའི་ཆོས་སྤྱོད་ལས་ཉམས་པ་སྦྱོར་བའི་སྐྱོན་བཞི་ཅུ་ཞེ་དྲུག་འབྱུང་བས་དེ་བསྟན་ཏ

ོ ། །སངས་རྒྱས་རྣམས་ལ་ལྷག་པར་བྱས་ཞེས་སོགས་ཚིགས་སུ་བཅད་པ་གཉིས་ཀྱིས་ཤེར་ཕྱིན་གྱི་དོན་སྒོམ་པའི་སྣོད་ལྡན་གྱི་གང་ཟག་བསྟནཏོ། །མདོར་ན་ཐེག་པ་ཆེན་པོའི་དགེ་བའི་བཤེས་གཉེན་གྱིས་ཟིན་པ་དང་ཚུལ་བཞིན་དུ་བསྟེན་ནས་མཉེས་པར་བྱས་པ་ཞིག་དང༌། ཤེར་ཕྱིན་གྱི་དོན་སྒོམ་（༢༧ན）པ་ལ་སྣོད་ལྡན་གྱི་གང་ཟག་དགོས་ཞེས་སྟོན་ཏེ། རང་རྒྱུད་ལ་སྦྱར་ནས་བཤེས་གཉེན་འཚོལ་བ་དང༌། བསྟེན་པ་དང༌༑ རྒྱུད་སྣོད་རུང་དུ་སྒྲུབ་པ་ལ་འབད་པར་བྱའོ། །འོ་ན་ཤེར་ཕྱིན་གྱི་དོན་ཇི་ལྟར་ཉམས་སུ་ལེན་ཞེ་ན། གཞུང་གཞན་ཐམས་ཅད་ཤེར་ཕྱིན་གྱི་དོན་ཇི་ལྟར་སྒོམ་པའི་ཚུལ་ལ་སྦྱར་བར་བྱ་སྟེ། དེ་ཡང་བསམ་པ་བྱང་ཆུབ་ཏུ་སེམས་བསྐྱེད་པ་ནི་དམ་བཅའ་ལྟ་བུ། དེ་ཉིད་ཀྱི་དམ་བཅས་པའི་དོན་སྒྲུབ་པ་བཞིའམ། སྦྱོར་བ་བཞིར་འདུས་ལ་མངོན་རྟོགས་གཞན་རྣམས་དེའི་ཁོངས་སུ་བསྒྲིགས་ནས་ཉམས་སུ་ལེན་པའི་ཚུལ་རྣམས་སྦྱོར་བར་བྱེད་དོ། །ལམ་གྱི་སྡོམ་དེ་གཉིས་ཀྱང༌། ལམ་གྱི་མྱོང་བ་འདོན་ཚུལ་དང༌། དམིགས་རྣམ་མི་འདྲ་བ་ཙམ་མ་གཏོགས། ལམ་གྱི་རྫས་སམ་རིགས་ལ་ཁྱད་པར་མེད། མྱོང་བ་མི་འདྲ་བའི་ཁྱད་པར་འདོན་ཚུལ་ཇི་ལྟ་བུ་ཞེ་ན། བསམ་པ་གཙོ་བོར་བྱས་ནས་གོ་ཆའི་སྒྲུབ་པ་བསྟན། སྦྱོར་བ་གཙོ་བོར་བྱས་ནས་འཇུག་པའི་སྒྲུབ་པ་བསྟན། བསམ་སྦྱོར་གཉིས་ཀྱིས་ཉམས་སུ་བླངས་པ་ལ་བརྟེན་ནས། བསོད་ནམས་དང་ཡེ་ཤེས་ཀྱི་ཚོགས་དུ་མ་བསགས་པས་ཚོགས་ཀྱི་སྒྲུབ་པ་རང་ཤུགས་ལ་འགྲུབ་པ་ཡིན། 

ཚོགས་ཀྱི་སྒྲུབ་པ་ལ་བསམ་སྦྱོར་གཉིས་ཀྱིས་འབད་པས་མི་མཐུན་ཕྱོགས་ལས་རྒྱལ་བའི་ངེས་འབྱུང་སྒྲུབ་པ་ཡང་རང་ཤུགས་ལ་ཐོབ་བོ། །དེ་ཉིད་ལ་གོམས་པས་འབྱུང་ས་མཐར་ཐུག་ཏུ་ཕྱིན་པ་ཡིན་ནོ། །སྦྱོར་བ་བཞི་ལ་ཡང་དབང་ཐོབ་པའི་ཕྱིར་དུ་སྒོམ་པ་རྣམ་ཀུན་དང༌༑ དབང་ཐོབ་ནས་སྒོམ་པའི་གནས་སྐབས་རྩེ་སྦྱོར་དང༌། བརྟན་པ་ཐོབ་དོན་དུ་སྒོམ་པ་མཐར་གྱིས་པ་དང༌། བརྟན་པ་ཐོབ་ནས་སྒོམ་པ་སྐད་ཅིག་མའི་སྦྱོར་བའོ༑ ༑གལ་ཏེ་སྦྱོར་བ་རྣམས་འགལ་བར་འགྱུར་ཏེ། དབང་ཐོབ་མ་ཐོབ་དང༌། བརྟན་པ་ཐོབ་མ་ཐོབ་འགལ་བའི་ཕྱིར་རོ་ཞེ་ན། སྐྱོན་མེད་དེ། ནུས་པ་ཅུང་ཟད་ཅིག་མ་ཐོབ་པ་ཐོབ་པའི་ཕྱིར་དུ་སྒོམ་པ་དང༌། ཅུང་ཟད་ཅིག་ཐོབ་པའི་སྔ་ཕྱི་གཉིས་འགལ་ཡང༌། དེ་ལས་ནུས་པ་ལྷག་པ་ཞིག་ཐོབ་པའི་ཕྱིར་དུ་སྒོམ་པ་དང༌། དེ་ལས་ཀྱང་ནུས་པ་ཆེས་ལྷག་པ་མ་ཐོབ་པ་ཐོབ་པའི་ཕྱིར་དུ་སྒོམ་པ་ནི་འབྲས་བུ་མཐར་ཐུག་མ་ཐོབ་ཀྱི་བར་དུ་ནུས་པ་སྔ་མ་སྔ་མ་ལས། ཕྱི་མ་ཕྱི་མ་གོང་ནས་གོང་དུ་ཆེས་ཆེར་འགྱུར་ཏེ། དཔེར་ན་རྩལ་སློབ་པ་བཞིན་ནོ། །དེས་ན་ལྟོས་ས་གཅིག་ལ་ལྟོས་ནས་འགལ་ལ། ལྟོས་ས་ཐ་དད་ལ་ལྟོས་ནས་མི་འགལ་བར་ཤེས་པར་བྱས་ཏེ། བརྟན་པ་རྒྱུ་འབྲས་ལ་ཡང་དེ་བཞིན་ནོ། །སྒྲུབ་པ་བཞི་དང༌། སྦྱོར་བ་བཞི་ལ་ལམ་གྱི་མྱོང་བ་འདོན་ཚུལ་འདི་ནི། རང་རང་གི་སྐབས་ནས་ནང་ཚན་གྱི་དམིགས་རྣམ་མི་འདྲ་བ་དུ་མ་བསྟན་པ་ཐམས་ཅད་ལ་སྦྱར་བར་བྱ་སྟེ། ལམ་གྱི་མྱོང་བ་འདོན་པའི་མན་ངག་ཏུ་（༢༧བ）ཤེས་པར་བྱའོ། །དེའི་ཕྱིར་དངོས་བརྒྱད་ངོ་བོ་ཙམ་གྱི་འབྲེལ་དང༌། དོན་བདུན་ཅུའི་འབྲེལ་ཕྱོགས་གཅིག་ཏུ་མི་བཟུང་སྟེ། དཔེར་ན། རྣམ་མཁྱེན་ཐོབ་བྱའི་འབྲས་བུར་བསྟན་ལ། རྣམ་མཁྱེན་གྱི་ཆོས་བཅུ་གཙོ་བོར་རྒྱུའི་ལྡོག་པ་ནས་བསྟན་པ་བཞིན་ནོ། །དེ་བཞིན་དུ་དོན་བདུན་ཅུའི་ངོ་བོ་ཙམ་གྱི་འབྲེལ་དང༌། ནང་ཚན་གྱི་འབྲེལ་རྣམས་ཀྱང་མི་གཅིག་པར་ཤེས་པར་བྱའོ། །སངས་རྒྱས་སོགས་དམིགས་དད་པ་དང༌།

།ཞེས་སོགས་ཚིགས་སུ་བཅད་པ་གཉིས་ཀྱིས་རྒྱན་གྱི་ཆེད་དུ་བྱ་བའི་གདུལ་བྱ་དང༌། ལམ་ཉམས་སུ་ལེན་པའི་རིམ་པ་བསྟན་ཞིང༌། མངོན་རྟོགས་གཞན་རྣམས་དེའི་དམིགས་སྐོར་དུ་སྦྱར་ནས་ཀྱང་འཆད་དོ། །ཞེས་བདག་གི་བླ་མ་གསུང་སྟེ། རང་རང་གི་སྐབས་སུ་བཤད་པར་བྱའོ། །དེ་ལ་འདིར་ལམ་གྱི་མྱོང་བ་འདོན་ཚུལ་རྒྱས་པ་ནི། གཞུང་གི་སྐབས་སུ་བསྟན་པ་རྣམས་ཡིན་ལ། སྤྱིར་ཤེར་ཕྱིན་གྱི་དོན་ཡིད་ལ་བྱེད་པའི་ཚུལ་ནི༑ བརྒྱད་སྟོང་འགྲེལ་པ་ལས། ས་ཕྱོགས་གཙང་མར་སྟན་བདེ་བ་ལ། རྡོ་རྗེ་སྐྱིལ་མོ་ཀྲུང་བཅས་ཏེ། རྩ་བའམ་དངོས་གཞིའི་སེམས་ཀྱིས་ཤེས་རབ་ཀྱི་ཕ་རོལ་ཏུ་ཕྱིན་པ་བསྒོམ་པར་བྱའོ། །ཞེས་སོ། །དེ་ལ་དམིགས་པའི་སེམས་དྲུག་སྟེ། རྩ་བའམ་དངོས་གཞིའི་སེམས། རྗེས་སུ་དཔྱོད་པའི་སེམས། རྣམ་པར་དཔྱོད་པའི་སེམས༑ ངེས་པར་འཛིན་པའི་སེམས། སྡོམ་པའི་སེམས། སྨོན་པའམ་རེ་བའི་སེམས་སོ། །དང་པོ་ནི། མདོ་སྡེ་རྒྱན་ལས། དེ་ནས་དང་པོར་སྡོམ་བརྩོན་སྟེ། ། མདོ་ཡི་སྡེ་ལ་སོགས་པ་ཡི། །མི་གཉིས་དོན་ནི་རབ་འབྱེད་པ། །མདོ་སོགས་མིང་ལ་སེམས་འཇོག་གོ །ཞེས་གསུངས་པ་ལྟར། གཞུང་འགྲེལ་གྱི་མཚན་ཙམ་ལ་དམིགས་པ་འཛིན་ནོ། །གཉིས་པ་ནི། དེ་ནས་དེ་ནི་རིམ་བཞིན་དུ། །ཚིག་རབ་འབྱེད་ལ་དཔྱོད་བྱེད་ཅིང༌། །ཞེས་གསུངས་པ་ལྟར། གཞུང་གི་དབུ་ནས་ཞབས་ཀྱི་བར་ལ། དོན་ཚན་སྟོན་པའི་ཚིག་དུ་ཡོད་དཔྱོད་པའོ། ། གསུམ་པ་ནི། སོ་སོའི་ནང་ནས་ཚུལ་བཞིན་དུ། །དེ་ཡི་དོན་ལ་རྣམ་པར་དཔྱོད། ། ཅེས་གསུངས་པ་ལྟར། ཡི་གེ་ལ་དཔྱོད་པ་ནི། གཞུང་གི་ཚིག་རེ་རེ་ལ་ཞིབ་ཏུ་དཔྱོད་པའོ། །དོན་ལ་དཔྱོད་པ་ལ་ཡང༌། བགྲང་བ་དང༌། གཞལ་བ་དང༌། བརྟག་པ་དང༌། རྟོག་པའི་རྣམ་པ་བཞི་གསུངས་པ་ལས། དང་པོ་ནི། དངོས་བརྒྱད་དོན་བདུན་ཅུ་དེ་རྣམས་ཀྱི་ནང་གསེས་གྱི་དབྱེ་བ་རྣམས་ལ་དཔྱོད་པའོ། །གཉིས་པ་ནི། གྲངས་དེ་ལས་མང་བར་སྒྲོ་འདོགས་པ་དང༌། ཉུང་བར་སྐུར་པ་འདེབས་པའི་མཐའ་གཉིས་སེལ་བ་ལ་དཔྱོད་པའོ།

།གསུམ་པ་ནི། གཞུང་གིས་བསྟན་པའི་དོན་རྣམས་ལ་ཚད་མས་བརྟགས་ནས། གནོད་པ་ཡོད་དམ་མེད་ཅེས་དཔྱོད་པར་བྱེད་དོ། །བཞི་པ་ནི། དང་པོ་གསུམ་ཀའི་སྒོ་ནས་ཀྱང་རྟོག་པར་བྱེད་དེ། ཚིག་དོན་ཐམས་ཅད་ལ་རྟོག་པར་བྱེད་པའོ། །བཞི་པ་ནི། དོན་དེ་དག་ནི་ངེས་བཟུང་ནས། ཞེས་གསུངས་པ་ལྟར༑ སྔ་མ་（༢༨ན）རྣམས་ཀྱིས་ཇི་ལྟར་དཔྱད་པའི་དོན་དེ་ཁོ་ན་བཞིན་དུ་ཡིན་ངེས་སྙམ་དུ་རང་གི་རྒྱུད་ལ་ནར་མར་སེམས་ཤིང་འཛིན་པ་ཡིན་ནོ། །ལྔ་པ་ནི། ཆོས་ལ་ཀུན་ནས་སྡོམ་པར་བྱེད། །ཅེས་གསུངས་པས། དབུ་ཞབས་ཀྱི་ཚིག་དོན་ཐམས་ཅད་རིལ་གྱིས་བསྡོམས་ནས་སྒོམ་པར་བྱེད་དོ། །དྲུག་པ་ནི། དེ་ཡི་དོན་ནི་ཐོབ་བྱའི་ཕྱིར། །དེ་དག་ལ་ནི་སྨོན་པར་བྱེད། །ཅེས་གསུངས་པས། འབྲས་བུ་ལ་རེ་བ་འཆའ་ཞིང་སྨོན་པའོ། །མདོར་ན། རྙེད་བཀུར་དང་གྲགས་པ་སོགས་ལ་མི་ལྟ་ཞིང༌། ངེས་འབྱུང་དང༌། སྐྱོ་ཤས་དྲག་པོས་ཀུན་ནས་བསླངས་ཏེ། བྱམས་པ་དང་སྙིང་རྗེ་དང་བྱང་ཆུབ་ཀྱི་སེམས་གསུམ་གྱིས་ཟིན་པར་བྱས་ནས། ཤེས་རབ་ཀྱི་ཕ་རོལ་ཏུ་ཕྱིན་པའི་ཚིག་དོན་རྣམས་ལ་ཡང་དང་ཡང་དུ་སེམས་པར་བྱེད་པའི་སྒོ་ནས་གོམས་པ་ལྷུར་ལེན་པར་བྱའོ། །གསུམ་པ་གོ་རིམ་ངེས་པ་ནི། དེ་ནས་ཞེས་པས་ནི་གོ་རིམ་བསྟན་ཏེ། མཁྱེན་གསུམ་གྱི་ངོ་བོ་ཙམ་ནི་བཤད་པའི་རིམ་པ་དང༌༑ སྦྱོར་བཞི་དང༌། ཆོས་སྐུ་དོན་གྱི་རིམ་པའོ། ། གཉིས་པ་ལ་གསུམ། མཁྱེན་པ་གསུམ། སྦྱོར་བ་བཞི། ཆོས་སྐུའི་ལུས་ཅུང་ཞིག་རྒྱས་པར་བཤད་པའོ། །དང་པོ་ལ་གསུམ་རྣམ་མཁྱེན། ལམ་ཤེས། གཞི་ཤེས་སོ། །དང་པོ་ལ་གསུམ། ཇི་ལྟར་བསྟན་པའི་ཚུལ། ཆོས་བཅུའི་རང་བཞིན། གང་དང་འབྲེལ་བའི་རྟེན་བསྟན་པའོ། །དང་པོ་ནི། བདེན་གཉིས་ལས། གང་ཚེ་ཤེས་དང་ཤེས་བྱ་དག །བདག་ཉིད་རྗེས་སུ་མི་མཐོང་བ། །དེ་ནི་མཚན་མ་མི་འབྱུང་ཕྱིར། །གནས་པ་བརྟན་ཕྱིར་མི་བཞེངས་སོ། །ཞེས་དང༌། བརྟགས་པའི་དོན་གྱིས་དབེན་པ་ཡི། །ཇི་ལྟར་སྣང་བ་འདི་ཁོ་ན། །བརྟེན་ཏེ་སྐྱེས་པ་ཐམས་ཅད་ནི༑

༑ཐམས་ཅད་མཁྱེན་པས་མངོན་སུམ་གཟིགས། །ཞེས་གསུངས་པ་ལྟར། ཇི་ལྟ་བ་དང༌། ཇི་སྙེད་པ་མཁྱེན་པ་འདི་ལྟ་བུའོ། །ཞེས་ངོ་བོའི་སྒོ་ནས་མི་སྟོན་པར། ཆོས་བཅུའི་སྒོ་ནས་སྟོན་པ་མ་འབྲེལ་ལོ་ཞེ་ན། འདི་ལ་ལོ་ཙྪ་བ་ཆེན་པོ་ན་རེ། རྒྱུས་མཚོན་ནས་འབྲས་བུ་བསྟན་པ་ཡིན་ཏེ། རྒྱུ་ནི་སྒྲུབ་པ་ཡིན་ལ། དེ་ཡང་རྟེན་དང༌༑ དམིགས་པ་དང༌། ཆེད་དུ་བྱ་བ་དང༌། རང་གི་ངོ་བོ་སྟེ་བཞིའོ། །རྟེན་ཡང་ཆོས་བཞི་དང་ལྡན་པ་སྟེ། བསམ་པའི་ཁྱད་པར་སེམས་བསྐྱེད་པ་དང༌། ཐོབ་བྱའི་ཁྱད་པར་གདམ་ངག་དང་རྗེས་སུ་བསྟན་པ་ཐོབ་པ་དང༌། སྦྱོར་བའི་ཁྱད་པར་ངེས་འབྱེད་ཆ་མཐུན་ལ་གནས་པ་དང༌། རིགས་ཀྱི་ཁྱད་པར་ཆོས་ཀྱི་དབྱིངས་ཀྱི་རིགས་དང་ལྡན་པས་སོ། །རྟེན་དེས་དམིགས་པ་བཅུ་གཅིག་ལ་དམིགས་ནས་ཆེད་དུ་བྱ་བ་གསུམ་གྱི་ཆེད་དུ་སྒྲུབ་པ་བཞི་བྱས་པས་དེ་འཐོབ་པ་ཡིན་ཏེ། རིན་ཆེན་སྒྲོན་མ་ལས། རྒྱུ་བཅུ་རྫོགས་པས་འབྲས་བུ་ཀུན་མཁྱེན་ཉིད། །ཞེས་གསུངས་པའི་ཕྱིར་རོ། །གཞན་དག་ཡུལ་གྱིས་ཡུལ་ཅན་མཚོན་ནས་བསྟན་པ་ཡིན་ཏེ། འགྲེལ་（༢༨བ）ཆེན་གྱི་ལེའུ་དང་པོའི་མཐར་སེམས་བསྐྱེད་པ་ལ་སོགས་པ་རྒྱུ་དང་འབྲས་བུའི་ཆོས་ཀྱི་རྣམ་པ་མ་ལུས་པ་ཉམས་སུ་བླང་བར་བྱ་བས་སྤྱོད་པར་འགྱུར་བ་ཞེས་གསུངས་པའི་ཕྱིར་རོ། །དེ་ལྟར་གསུངས་ཀྱང་མཚོན་ནས་བསྟན་པ་ཙམ་ལ་ཕྱོགས་གཉིས་ཀ་ནས་ཀྱང་བཤད་པར་ནུས་སོ། ། གཉིས་པ་ལ་གསུམ། སྣོད་རུང་གི་རྟེན་དང༌། དམ་བཅའ་དང༌། དམ་བཅས་པའི་དོན་སྒྲུབ་པའོ། །དང་པོ་ནི། སྒྲུབ་པ་ཡི་ནི་རྟེན་གྱུར་པ། །ཆོས་ཀྱི་དབྱིངས་ཀྱི་རང་བཞིན་དང༌། །ཞེས་པའོ། །འདི་འོག་ཏུ་བཤད་པ་ནི་དང་པོར་འབྲས་བུ་རིགས་ཀྱི་རྟགས་བསྟན་ནས། རྒྱུ་རིགས་ཕྱིས་བསྟན་ན་རིགས་རྟོགས་སླ་བ་ལ་དགོངས་སོ། །གཉིས་པ་ནི། སེམས་བསྐྱེད་པའོ། །གསུམ་པ་ལ་གཉིས། སྔོན་འགྲོའི་ཆོས་དང༌། དངོས་གཞིའོ། །དང་པོ་ལ་གསུམ། སྒྲུབ་པ་ཕུན་སུམ་ཚོགས་པའི་རྒྱུ། གང་ལ་དམིགས་པའི་ཡུལ། གང་གི་ཆེད་དུ་སྒྲུབ་པའི་བྱ་བའོ།

། དང་པོ་ལ་གཉིས། བསམ་པ་དང༌། སྦྱོར་བའོ། །དང་པོ་ནི། སེམས་བསྐྱེད་དེ་བསྟན་ཟིན་ ཏོ ། །གཉིས་པ་ལ་གཉིས། རིང་སྦྱོར་དང༌། ཉེ་སྦྱོར་རོ། །དང་པོ་ནི། གདམ་ངག་གོ །གཉིས་པ་ནི། ངེས་འབྱེད་ཡན་ལག་རྣམ་བཞིའོ། །གཉིས་པ་ནི། དམིགས་པ་དག་དང་ཞེས་པའོ། །གསུམ་པ་ནི། ཆེད་དང་ནི། ཞེས་པའོ། །གཉིས་པ་དངོས་གཞི་ནི། གོ་ཆ་འཇུག་པའི་བྱ་བ་དང༌། །ཚོགས་ནི་ངེས་པར་འབྱུང་བཅས་རྣམས་ཞེས་པ་སྟེ། འབྲེལ་སྔར་བསྟན་ཟིན་ཏོ། །གསུམ་པ་ནི། ཐུབ་པའི་རྣམ་ཀུན་མཁྱེན་པ་ཉིད། །ཅེས་སོ། ། གཉིས་པ་ལ་གསུམ། ལམ་ཤེས་ཀྱི་ཆོས་བཅུ་གཅིག རྟེན་གྱི་གང་ཟག་དེ་ཇི་ལྟར་བསྟན་པའི་ཚུལ་ལོ། །དང་པོ་ལ་གཉིས། ལམ་ཤེས་སྐྱེ་བའི་རྒྱུ། ལམ་ཤེས་ཀྱི་རང་བཞིན་ནོ། །དང་པོ་ལ་གཉིས། འགལ་རྐྱེན་དང་བྲལ་བའི་ཁྱད་པར། མཐུན་རྐྱེན་ཚང་བའི་ཁྱད་པར་རོ། །དང་པོ་ནི། མོག་མོག་པོར་བྱེད་ཅེས་པས་བསྟན་ཏོ། །གཉིས་པ་ལ་གཉིས། ལ་སོགས་པ་ཞེས་པ་སྟེ་ལྷན་ཅིག་བྱེད་པའི་རྐྱེན༑ ཉེ་བར་ལེན་པའི་རྒྱུའོ། །དང་པོ་ནི། ཡུལ་ངེས་ཀྱིས་སྟོན་ནོ། །གཉིས་པ་ནི། ཁྱབ་པས་སྟོན་ནོ། །གཉིས་པ་ལམ་ཤེས་ཀྱི་རང་བཞིན་ལ་གཉིས། ཐབས་སྙིང་རྗེ་ཆེན་པོ་དང༌། ལམ་གསུམ་མི་དམིགས་པར་རྟོགས་པའི་ཤེས་རབ་བོ། །དང་པོ་ནི། ཉོན་མོངས་མི་སྤོང་བའི་རང་བཞིན་དང༌། གཞན་དོན་བྱ་བའི་ལས་གཉིས་ཀྱིས་བསྟན་ཏོ། །གཉིས་པ་ལ་གཉིས། གཞན་རྗེས་སུ་འཛིན་པའི་ཐབས་ཤེས་པར་བྱ་བའི་མངོན་རྟོགས། རང་སྨིན་པའི་ཐབས་སུ་མངོན་དུ་བྱ་བའི་མངོན་རྟོགས་སོ། ། དང་པོ་ནི། སློབ་མ་བསེ་རུའི་ལམ་གང་དང༌། །ཞེས་པས་བསྟན་ཏོ། །གཉིས་པ་ལ་གཉིས༑ སྒྲིབ་པ་ཕྱོགས་གཅིག་སྤང་བ་དང༌། མཐའ་དག་སྤང་བའི་ལམ་མོ། ། དང་པོ་ནི། འདི་དང་གཞན་པའི་ཡོན་ཏན་གྱི། །ཕན་ཡོན་ཆེ་བ་མཐོང་བའི་ལམ།། ཞེས་པའོ། །གཉིས་（༢༩ན）པ་ལ་གཉིས། བྱེད་པ་དང༌། བྱེད་པ་ཅན་གྱི་སྒོམ་ལམ་མོ། །དང་པོ་ནི། བྱེད་པ་དང་ནི། །ཞེས་པའོ། །གཉིས་པ་ལ་གཉིས། རྗེས་ཐོབ་ཀྱི་ཉམས་ལེན་ཟག་བཅས་སྒོམ་ལམ་དང༌།

མཉམ་བཞག་གི་ཉམས་ལེན་ཟག་མེད་སྒོམ་ལམ་མོ། །དང་པོ་ལ། མོས་བསྔོ་ཡི་རང་གསུམ་མོ། །དང་པོ་ལ་གཉིས༑ མོས་པ་དངོས་དང༌། ཕན་ཡོན་ནོ། །དང་པོ་ནི། མོས་པ་དང་ཞེས་པའོ།། གཉིས་པ་ནི། བསྟོད་དང་བཀུར་དང་བསྔགས་པ་དང༌། །ཞེས་པའོ། །གཉིས་པ་ནི༑ བསྔོ་དང་ཞེས་པའོ། །གསུམ་པ་ནི། རྗེས་སུ་ཡི་རང་བ་ཡིད་ལ་བྱེད་པ་བླ་ན་མེད་པའོ། །གཉིས་པ་ལ་གཉིས། ཡོན་ཏན་མངོན་པར་སྒྲུབ་པ་དང༌། དྲི་མ་རྣམ་པར་དག་པར་བྱེད་པའི་སྒོམ་ལམ་མོ། །དང་པོ་ནི། སྒྲུབ་དང་ཞེས་པའོ། །གཉིས་པ་ནི། ཤིན་ཏུ་དག་པའོ། །དེས་ན་མོས་པ་ནས་དག་པ་ཞེས་བྱ་བའི་བར་ལྔ་པོ་འདི་ནི་བྱེད་པ་ཅན་གྱི་སྒོམ་པའི་ལམ་མོ། །གཉིས་པ་ནི། བྱང་ཆུབ་སེམས་དཔའ་མཁས་རྣམས་ཀྱིའོ། །གསུམ་པ་ནི། ལམ་ཤེས་ཉིད་ནི་དེ་འདྲར་བཤད། །ཅེས་པའོ༑ ༑ གསུམ་པ་ལ་གསུམ། གཞི་ཤེས་ཀྱི་ཆོས་དགུའི་རང་བཞིན། རྟེན་གྱི་གང་ཟག ཇི་ལྟར་བསྟན་པའི་ཚུལ་ལོ། །དང་པོ་ལ་གསུམ། འཇུག་པར་བྱ་བའི་ཡུལ།། འཇུག་པ་སྦྱོར་བ། ཞུགས་འབྲས་མཐོང་ལམ་མོ། །དང་པོ་ལ་གསུམ། གཞི་ཤེས་ཀྱི་ངོ་བོ། ཉེ་རིང་གི་རྒྱུ་མཚན། མི་མཐུན་ཕྱོགས་དང་གཉེན་པོའི་དབྱེ་བའོ། །དང་པོ་ནི། ཤེས་པས་སྲིད་ལ་མི་གནས་ཤིང༌། །སྙིང་རྗེས་ཞི་ལ་མི་གནས་དང་ཞེས་པ་གཉིས་སོ། །གཉིས་པ་ནི། ཐབས་མ་ཡིན་པས་རིང་བ་དང༌། །ཐབས་ཀྱིས་རིང་བ་མ་ཡིན་ཉིད། །ཅེས་པ་གཉིས་སོ། །གསུམ་པ་ནི། མི་མཐུན་གཉེན་པོའི་ཕྱོགས་དག་དང༌། ཞེས་པ་གཉིས་སོ། །གཉིས་པ་འཇུག་པ་སྦྱོར་བ་ལ་གཉིས། དངོས་དང༌༑ རྣམ་པའོ། །དང་པོ་ནི། སྦྱོར་དང་ཞེས་པའོ། །གཉིས་པ་ནི། དེ་ཡི་མཉམ་ཉིད་དང༌། །ཞེས་པའོ། །གསུམ་པ་ནི། བྱང་སེམས་ཀྱི་མཐོང་བའི་ལམ་མོ། ། གཉིས་པ་རྟེན་གྱི་གང་ཟག་ནི། ཉན་ཐོས་ལ་སོགས་ཞེས་པའོ། །འབྲོམ་འགྱུར་ལས༑ མཐོང་ལམ་ཉན་ཐོས་ལ་སོགས་པ་ཞེས་འབྱུང་སྟེ་འགྱུར་དེ་བདེའོ། ། གསུམ་པ་ཇི་ལྟར་བསྟན་པའི་ཚུལ་ནི། དེ་འདྲ་ཀུན་ཤེས་ཉིད་དུ་འདོད། །ཞེས་པའོ༑ ༑ གཉིས་པ་སྦྱོར་བ་ལ་གཉིས། དབང་དུ་བྱ་བ་རྒྱུ་འབྲས་དང༌།

བརྟན་པ་རྒྱུ་འབྲས་སོ། །དང་པོ་ལ་གཉིས། རྣམ་ཀུན་དང༌། རྩེ་མོའོ། །དང་པོ་ལ་གཉིས། རྣམ་ཀུན་གྱི་ཆོས་བཅུ་གཅིག་དང༌། ཇི་ལྟར་བསྟན་པའི་ཚུལ་ལོ། །དང་པོ་ལ་གཉིས༑ རྣམ་ཀུན་ཙམ་གྱི་སྒོམ་རིམ་དང༌། རྣམ་ཀུན་ཁྱད་པར་ཅན་གྱི་སྒོམ་རིམ་མོ༑ ༑དང་པོ་ལ་གསུམ། བསྒོམ་བྱ་དང༌། སྒོམ་པའི་སྦྱོར་བ་དང༌། སྔོན་འགྲོའི་ཆོས་སོ། །དང་པོ་ནི། རྣམ་པ་ཞེས་པའོ། །གཉིས་པ་ནི། སྦྱོར་བར་བཅས་རྣམས་（༢༩བ）ཞེས་སོ། །གསུམ་པ་ལ་བཞི། བླང་བྱ། དོར་བྱ། ཤེས་བྱ། ཤེས་པ་པོའི་གང་ཟག་སྟེ། རིམ་པ་བཞིན། ཡོན་ཏན་སྐྱོན་ནི་མཚན་ཉིད་བཅས། །ཐར་དང་ཞེས་པའོ། །གཉིས་པ་ལ་གསུམ། །སྦྱོར་བ་སྐྱེས་པའི་གནས་སྐབས། རྟེན་གྱི་གང་ཟག ནུས་པ་མཐུ་ཅན་དུ་འགྱུར་བའི་སྦྱོར་བའོ། །དང་པོ་གཉིས་ནི། ངེས་འབྱེད་ཆ་མཐུན་དང༌། སློབ་པ་ཕྱིར་མི་ལྡོག་པའི་ཚོགས། ཞེས་པའོ། །གསུམ་པ་ལ༑ ཆོས་སྐུའི་རྒྱུ་སྲིད་ཞི་མཉམ་པ་ཉིད་ཀྱི་སྦྱོར་བ། གཟུགས་སྐུའི་རྒྱུ་ཞིང་དག་པའི་སྦྱོར་བ། འཕྲིན་ལས་ཀྱི་རྒྱུ་ཐབས་མཁས་ཀྱི་སྦྱོར་བ་དང་གསུམ་སྟེ་རིམ་པ་ལྟར༑ སྲིད་དང་ཞི་བ་མཉམ་ཉིད་དང༌། །ཞེས་པ་དང༌། ཞིང་དག་བླ་ན་མེད་པ་ནི། །ཞེས་པ་དང༌། ཐབས་ལ་མཁས་པ་ཡིན། །ཞེས་པ་རྣམས་སོ། །གཉིས་པ་ནི༑ རྣམ་པ་ནས་ཐབས་ལ་མཁས་པ་དང་བཅས་པ་བཅུ་གཅིག་པོ་འདི་ནི། མཁྱེན་གསུམ་གྱི་རྣམ་པ་ཀུན་མངོན་པར་རྫོགས་པར་རྟོགས་པ་སྟེ་ཞེས་སོ། ། གཉིས་པ་ལ་གཉིས། རྩེ་མོའི་ཆོས་བརྒྱད། དེ་ཇི་ལྟར་བསྟན་པའི་ཚུལ་ལོ༑ ༑དང་པོ་ལ་གཉིས། འཇིག་རྟེན་པ་དང༌། འཇིག་རྟེན་ལས་འདས་པའི་རྩེ་སྦྱོར་རོ། །དང་པོ་ལ་གཞི་ལས། དྲོད་ཀྱི་རྩེ་སྦྱོར་ནི། རྩེ་སྦྱོར་དེ་ཡི་རྟགས་བཅུ་གཉིས་ཀྱིས་མཚོན་ནས་བསྟན་པའོ། །རྩེ་མོ་ནི། རྣམ་འཕེལ་བཅུ་དྲུག་གིས་མཚོན་ནས་བསྟན་པའོ། །བཟོད་པ་ནི། བརྟན་པ་གཉིས་ཀྱིས་མཚོན་ནས་བསྟན་པའོ༑ ༑ཆོས་མཆོག་ནི། །བསོད་ནམས་མང་པོ་དང་ལྡན་པའི་སེམས་ཀུན་ཏུ་གནས་པས་མཚོན་ནས་བསྟན་པའོ། །གཉིས་པ་ལ་གསུམ། མཐོང་ལམ།

སྒོམ་ལམ༑ བར་ཆད་མེད་པའི་རྩེ་སྦྱོར་རོ། །དང་པོ་ནི། མཐོང་ཞེས་བྱ་བའི་ལམ་ནི། གཟུང་འཛིན་གྱི་རྣམ་པར་རྟོག་པ་རྣམ་པ་བཞིའི་གཉེན་པོ་རྣམ་པ་བཞི་དང་བཅས་པའོ༑ ༑གཉིས་པ་ནི། སྒོམ་པ་ཞེས་བྱ་བའི་ལམ་ནི། སོ་སོ་ལ་རྣམ་པར་རྟོག་པ་རྣམ་པ་བཞིའི་གཉེན་པོ་རྣམ་པ་བཞི་དང་བཅས་པའོ། །གསུམ་པ་ལ་གཉིས། དངོས་དང༌། བསལ་བྱའོ། །དང་པོ་ནི། བར་ཆད་མེད་པའི་ཏིང་ངེ་འཛིན་ནོ། ། ཞེས་པའོ་གཉིས་པ་ནི། ལོག་པར་སྒྲུབ་དང་ཞེས་པའོ། །གཉིས་པ་ནི། རྟགས་ནས་ལོག་སྒྲུབ་དང་བཅས་པའི་བར་བརྒྱད་ནི་རྩེ་མོའི་མངོན་རྟོགས་སོ། ། གཉིས་པ་ལ་གཉིས། མཐར་གྱིས་པ་དང༌། སྐད་ཅིག་མའི་སྦྱོར་བའོ། །དང་པོ་ནི། སྦྱོར་བ་ཕུན་ཚོགས་ཕར་ཕྱིན་དྲུག བསམ་པ་ཕུན་ཚོགས་རྗེས་དྲན་དྲུག དེ་རྣམས་དག་བྱེད་དངོས་མེད་ངོ་བོ་ཉིད་ཀྱི་མཐར་གྱིས་པའི་སྦྱོར་བ་སྟེ། རྣམ་གསུམ་རྣམ་བཅུ་ཞེས་པའོ། ། གཉིས་པ་ནི། སྐད་ཅིག་མ་གཅིག་གིས་མངོན་པར་རྫོགས་པ་བྱང་ཆུབ་པ་ཞེས་བྱའོ། །དབྱེ་ན། ཡེ་ཤེས་གཅིག་ཉིད། མཚན་ཉིད་མི་འདྲ་བ་ཉིད་ཀྱིས་རྣམ་པ་བཞིའོ། ། གསུམ་པ་ནི། སངས་རྒྱས་ཀྱི་སྐུ་ནི། རྣམ་པ་བཞིར་ནི་ཡང་དག་པར་བརྗོད་པའོ༑ ༑གང་ཞེ་ན། ངོ་བོ་ཉིད་ལོངས་རྫོགས་བཅས་དང༌། །དེ་བཞིན་གཞན་པ་སྤྲུལ་པ་ནི། །（༣༠ན）ཆོས་སྐུ་མཛད་པ་དང་བཅས་པའོ། །གསུམ་པ་ནི། ཚིག་བཅད་བཅོ་ལྔ་ཡོད་པ་དེ་ལ། ཚིག་ལེའུར་བྱས་པ་དང་པོ་གཉིས་ཀྱིས་ནི་ལུས་མདོར་བསྟན་པ་ཡིན་ཏེ། དངོས་པོ་བརྒྱད་ཙམ་དུ་བསྡུས་ཏེ་བསྟན་པའི་ཕྱིར་རོ།། ཚིག་ལེའུར་བྱས་པ་ལྷག་མ་བཅུ་གསུམ་གྱིས་ནི་ལུས་ཅུང་ཟད་རྒྱས་པར་བཤད་པ་ཡིན་ཏེ། དངོས་བརྒྱད་དེ་དག་ཉིད་ཀྱི་དོན་བདུན་ཅུའི་གྲངས་ཙམ་དུ་བསྡུས་ནས་བཤད་པའི་ཕྱིར་རོ། 

།དེ་ལྟར་ན་རྒྱན་གྱི་ལུས་ལེགས་པར་བཤད་པ་ཡིན་ཏེ། དངོས་པོ་བརྒྱད་དུ་བསྡུས་པ་དང༌། དེ་ལས་ཅུང་ཞིག་རྒྱས་པར་དོན་བདུན་ཅུར་ཕྱེ་ནས་བཤད་པའི་ཕྱིར་རོ། །བཞི་པ་ནི། ཅིའི་ཕྱིར་དོན་བདུན་ཅུའི་ཚིག་དོན་རྒྱས་པར་མི་འཆད་ཅེ་ན། བསྡུས་པའི་དོན་གྱི་ཚིག་ལེའུར་བྱས་པ་བཅོ་ལྔ་པོ་རྣམས་ནི་ཡན་ལག་རྒྱས་བཤད་ཀྱི་གོང་འདིར་རྒྱས་པར་རྣམ་པར་མ་བཀྲོལ་ལོ། །རྒྱུ་མཚན་ནི༑ ཟློས་པའི་ཉེས་པར་འགྱུར་དུ་དོགས་ནས་སོ། །དེའི་རྒྱུ་མཚན་ཡང༌། བསྟན་བཅོས་མཛད་པ་བྱམས་པ་ཉིད་ཀྱིས་སེམས་བསྐྱེད་པ་ནི་གཞན་དོན་ཕྱིར་ཞེས་བྱ་བ་ལ་སོགས་པ་འཆད་པར་འགྱུར་བའི་བསྟན་བཅོས་མཐའ་དག་གིས་ལུས་རྣམ་གཞག་འཆད་པས་ན། ཡན་ལག་རྒྱས་བཤད་དེ་དག་རྣམ་པར་བཤད་པས་ལུས་རྣམ་གཞག་ཀྱང་བཤད་པར་བསམས་ཏེའོ། ། ང༢ ཡན་ལག་རྒྱས་པར་བཤད་པ་ལས། ཅ༡ ཡུལ་མཁྱེན་པ་གསུམ་རྒྱས་པར་བཤད་པ། གཉིས་པ་ཡན་ལག་རྒྱས་བཤད་ལ་གསུམ། འཇུག་ཡུལ་མཁྱེན་པ་གསུམ། འཇུག་པ་སྦྱོར་བ་བཞི། ཞུགས་འབྲས་ཆོས་སྐུའི་ཡན་ལག་རྒྱས་པར་བཤད་པའོ།། དང་པོ་ལ་གསུམ། འབྲས་བུ་ཐུན་མོང་མ་ཡིན་པ་རྣམ་མཁྱེན། རྒྱུ་ཐུན་མོང་མ་ཡིན་པ་ལམ་ཤེས། བླང་དོར་ཐུན་མོང་མ་ཡིན་པ་གཞི་ཤེས་ཀྱི་ཡན་ལག་རྒྱས་པར་བཤད་པའོ། ། སྐབས་དང་པོ། རྣམ་མཁྱེན་མཚོན་བྱེད་ཀྱི་ཆོས་བཅུ་བཤད་པ་ལས། ཆ༡ སེམས་བསྐྱེད་བཤད་པ། དང་པོ་ལ་གསུམ། འབྲེལ་དགོད་པས་མཚམས་སྦྱར། མཚོན་བྱེད་ཀྱི་ཆོས་བཅུ་རྒྱས་པར་བཤད། སྐབས་ཀྱི་སྒོ་ནས་དོན་བསྡུ་བའོ། །དང་པོ་ནི། བཤད་པར་བཞེད་དེ་ཞེས་དྲང་ངོ༌། །གང་ན། རྣམ་པ་ཐམས་ཅད་མཁྱེན་པ་ཉིད་དེ་བརྗོད་བྱར་སྡུད་པའི་ལུས་རྣམ་གཞག་གི་ཚིག་ལེའུར་བྱས་པ་རྣམས་སོ། ཇི་ལྟར་ན། རྣམ་པར་སྟེ་རྒྱས་པར་བཤད་པའི་སྒོ་ནས་སོ། །ནམ་གྱི་ཚེ་ན། དེ་ལྟར་བསྡུས་པའི་དོན་ལུས་རྣམ་གཞག་ཀུན་བསྟན་ཟིན་ནས་སྐབས་བརྒྱད་ཀྱི་དང་པོར་རོ། །རྒྱུ་མཚན་ནི། རྣམ་པ་ཐམས་ཅད་མཁྱེན་པ་ཉིད་ཐོབ་པར་བྱ་དགོས་པས་སོ། །དེའི་རྒྱུ་མཚན་ཡང༌༑

དོན་དུ་གཉེར་བྱའི་འབྲས་བུ་མཐར་ཐུག་ཡིན་པའི་ཕྱིར་རོ། སུ་ཞིག་གིས་ཐོབ་པར་བྱ་ཞེ་ན། བྱང་ཆུབ་སེམས་དཔའ་རྗེས་སུ་ཐོབ་པར་འདོད་པས་སོ།། གཉིས་པ་ལ་བཞི། བསམ་པ་བྱང་ཆུབ་མཆོག་ཏུ་སེམས་བསྐྱེད་པ། སྦྱོར་བ་ལ་འཇུག་པའི་ཚུལ་གདམ་ངག་ནོད་པ། སྦྱོར་བ་ངེས་འབྱེད་ཡན་ལག གདམས་པའི་དོན་ཕྱིན་ཅི་མ་ལོག་པར་སྒྲུབ་པའོ། ། དང་པོ་ལ་བཞི། སེམས་བསྐྱེད་ཀྱི་མཚན་ཉིད། དམིགས་ཡུལ། རབ་དབྱེ། ས་མཚམས་སོ། །དང་པོ་（༣༠བ）ལ་གསུམ་ལས། སྔ་འགྲེལ་ནི། སེམས་བསྐྱེད་པ་རང་གི་ངོ་བོ་དམིགས་པ་དང་བཅས་པའོ། །རྩ་བ་ནི། མདོ་ལས། དེ་ནས་བཅོམ་ལྡན་འདས་ཀྱིས་ཚེ་དང་ལྡན་པ་ཤ་ར་དྭ་ཏིའི་བུ་ལ་འདི་སྐད་ཅེས་བཀའ་བསྩལ་པ། ཤ་རིའི་བུ་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་འཚང་རྒྱ་བར་འདོད་པས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་བརྩོན་པར་བྱའོ། །ཞེས་པ་ནས། སེམས་ཅན་ཡོངས་སུ་སྨིན་པའི་རྒྱུར་འདོད་པའི་ཡོན་ཏན་ལྔ་པོ་རྣམས་ཉེ་བར་ལེན་པ་ཡིན་ནོ། །ཞེས་པའི་བར་གྱིས་ནི་སེམས་བསྐྱེད་བསྟན་ཏོ། །དེ་དག་གི་དོན་བསྡུས་ནས་སྟོན་པ་ནི། སེམས་བསྐྱེད་པ་ནི། །ཞེས་མཚོན་བྱ་བསྟན་ཏོ། །གཞན་དོན་ཕྱིར་ཡང་དག་རྫོགས་པའི་བྱང་ཆུབ་འདོད། །ཅེས་པས་མཚན་ཉིད་བསྟན་ཏོ། །དེ་ཡང་འབྲས་བུ་བྱང་ཆུབ་འདོད་པ་གཏན་དུ་བའི་གྲོགས་དང༌། ཆེད་དུ་བྱ་བ་གཞན་དོན་འདོད་པ་རྒྱུར་བཤད་པའི་སྒོ་ནས་བསྟན་ཏོ། །མདོ་ལས། བྱང་ཆུབ་སེམས་དཔས་ཅི་ནས་བདག་བླ་མེད་བྱང་ཆུབ་ཏུ་འཚང་རྒྱ་བ་དང༌། གཞན་གྱི་དོན་སྒྲུབ་པར་བྱའོ། །ཞེས་དེ་ལྟར་དོན་དུ་གཉེར་བར་བྱེད་པ་ཡིན་ནོ་ཞེས་སོ། །འདིར་སེམས་བསྐྱེད་ཀྱི་མཐའ་དཔྱད་པ་ལ་གཉིས། སེམས་བསྐྱེད་ཀྱི་རྟེན་དང༌། རང་བཞིན་ནོ། །དང་པོ་ལ་གཉིས། ལུས་རྟེན་དང༌། སེམས་རྟེན་ནོ། །དང་པོ་ནི། མདོ་ལས༑ དེ་ཚེ་ལྷ་མི་སྟོང་ཕྲག་བརྒྱ། །བྱང་ཆུབ་ཏུ་ནི་སེམས་བསྐྱེད་དོ། །ཞེས་པ་དང༌༑ ལམ་ཤེས་ཀྱི་མདོར།

ལྷའི་བུ་རྣམས་ཀྱི་སེམས་བསྐྱེད་པར་གསུངས་པ་དང༌༑ ཀླུའི་རྒྱལ་པོ་རྒྱ་མཚོས་ཞུས་པ་ལས། ཀླུ་ཉི་ཁྲི་ཆིག་སྟོང་གིས་སེམས་བསྐྱེད་པར་གསུངས་པས་ཐེག་ཆེན་ལ་མོས་ཤིང༌། སངས་རྒྱས་ཐོབ་པར་འདོད་པ་ཅན་གྱི་ལྷ་མི་དང༌། ཀླུ་ལ་སོགས་པ་དུད་འགྲོ་ཅི་རིགས་ཀྱི་རྟེན་ལ་ཡང་སྐྱེའོ། ། བསམ་པའི་རྟེན་ནི། སྐྱབས་འགྲོ་ཁྱད་པར་ཅན་ཏེ། ཛེ་ཏ་རིས་སྐྱབས་གསུམ་སྔོན་དུ་འགྲོ་བ་ཅན་གྱི་བྱང་ཆུབ་མཆོག་ཏུ་སེམས་བསྐྱེད་པ་གསུངས་པ་ལྟར་རོ། ། གཉིས་པ་ལ་གསུམ། རྒྱུ་ངོ་བོ། འབྲས་བུའོ། །དང་པོ་ནི། སངས་རྒྱས་ལ་དམིགས་པའི་དད་པ། སེམས་ཅན་ལ་དམིགས་པའི་སྙིང་རྗེ། བྱང་སེམས་ཀྱི་ཕན་ཡོན་ཐོས་པ་དང་གསུམ་སྟེ། དཀོན་མཆོག་སྒྲོན་མ་ལས། རྒྱལ་དང་རྒྱལ་བའི་ཆོས་ལ་དད་གྱུར་ཅིང༌། །རྒྱལ་སྲས་རྣམས་ཀྱི་སྤྱོད་ལ་དད་བྱེད་པ། །བྱང་ཆུབ་བླ་ན་མེད་ལ་དད་གྱུར་ན། །སྐྱེས་བུ་ཆེན་པོ་རྣམས་ཀྱི་སེམས་སྐྱེའོ། །ཞེས་དང༌། རྒྱན་ལས༑ དེ་ཡི་རྩ་བ་སྙིང་རྗེར་འདོད། །ཅེས་གསུངས་པ་ལྟར་རོ། །གཉིས་པ་ལ་བཞི༑ དངོས་དང༌། དབྱེ་བ་དང༌། བསྐྱེད་པའི་ཆོ་ག་དང༌། བསླབ་བྱ་ལ་སློབ་ཚུལ་ལོ༑ ༑དང་པོ་ནི། ཉི་ཁྲི་སྣང་བ་ལས། སེམས་བསྐྱེད་པ་ཞེས་བྱ་བ་ལ་སེམས་ནི་རྣམ་པར་ཤེས་（༣༡ན）པ་སྟེ་རྣམ་པར་རིག་པའོ། །རྣམ་པར་ཤེས་པ་གང་ཞེ་ན། ཡིད་ཀྱི་རྣམ་པར་ཤེས་པ་སྟེ། དཀར་པོའི་ཆོས་ཐམས་ཅད་ལ་དམིགས་པ་ནི་དེ་ལ་སྲིད་པའི་ཕྱིར་རོ། །ཞེས་གསུངས་པས། འཕགས་སེང་གཉིས་ཀྱིས་གཙོ་བོ་སེམས་སུ་བཞེད་དོ། །དེ་ཡང་སེམས་བསྐྱེད་པ་ནི་ཞེས་གསུངས་པས་སེམས་བྱུང་བསྐྱེད་པ་ལ་སེམས་བསྐྱེད་པའི་སྒྲའི་དོན་མེད་པ་ལ་དགོངས་སོ། །ཐོགས་མེད་སྐུ་མཆེད་གཉིས་ཀྱིས་སེམས་བྱུང་དུ་བཞེད་དེ། བྱང་ས་ལས། བྱང་ཆུབ་སེམས་དཔའ་རྣམས་ཀྱི་སྨོན་ལམ་གྱི་མཆོག་ནི་སེམས་བསྐྱེད་པའོ། །ཞེས་གཞན་དོན་དུ་རྫོགས་བྱང་དོན་གཉེར་གྱི་སྨོན་ལམ་དུ་གསུངས་པ་དང༌། རྒྱན་འགྲེལ་ལས། སློབ་དཔོན་དབྱིག་གཉེན་ནི་ཡོན་ཏན་གསུམ་དང་གཉིས་ལ་དམིགས་པ་དང་ལྡན་པའི་སེམས་པ་ནི་སེམས་བསྐྱེད་པ་ཞེས་བྱའོ།

།ཞེས་གཞན་དོན་དུ་རྫོགས་བྱང་དོན་གཉེར་གྱི་འདུན་པ་དང་མཚུངས་ལྡན་དུ་འབྱུང་བའི་སེམས་པ་ལ་བཞེད་དོ།། དེ་ཡང་རྒྱན་ལས། སེམས་བསྐྱེད་ཀྱི་མཚན་ཉིད་སྟོན་པ་ན། སྤྲོ་བ་ཆེ་དང་རྩོམ་པ་ཆེ༑ ༑དོན་ཆེ་བ་དང་འབྱུང་བ་ཆེ། །བྱང་ཆུབ་སེམས་དཔའི་སེམས་དཔའ་སྟེ། ། དོན་གཉིས་ལྡན་པའི་སེམས་བྱུང་བ། །ཞེས་པའི་རྐང་པ་ཐ་མས་སེམས་བསྐྱེད་ཀྱི་ངོ་བོ་སེམས་པ་ལ་བཤད་པར་དགོངས་སོ། །སློབ་དཔོན་སེང་གེ་བཟང་པོས་སེམས་པ་དང་མཚུངས་ལྡན་དུ་འབྱུང་བའི་སེམས་ཤིག་སེམས་བསྐྱེད་དུ་བསྟན་པར་དགོངས་སོ། །ཤནྟི་པས་དག་ལྡན་དུ། སེམས་བསྐྱེད་པའི་དངོས་པོ་ཞེས་བྱ་བ་ལ་སེམས་ནི་ཡིད་དང་འདོད་པ་སྟེ། ཞེས་གསུངས་པས། སེམས་བསྐྱེད་ལ་སེམས་སེམས་བྱུང་གཉིས་ཀ་ཡོད་པར་བཞེད་དོ། །གཉིས་པ་དབྱེ་བ་ལ་བཞི། ངོ་བོའི་སྒོ་ནས་སྨོན་འཇུག་གཉིས། རྒྱུའི་སྒོ་ནས་བརྡའ་ལས་བྱུང་བ་དང༌། ཆོས་ཉིད་ཀྱི་ཐོབ་པ་གཉིས། གྲོགས་ཀྱི་སྒོ་ནས་ཉི་ཤུ་རྩ་གཉིས། ས་མཚམས་ཀྱི་སྒོ་ནས་བཞིའོ༑ ༑དང་པོ་ལ་གཉིས། མཁས་པ་རྣམས་ཀྱི་ལུགས་བརྗོད་པ་དང༌། དེ་ལ་འཐད་མི་འཐད་དཔྱད་ནས་རང་གི་ལུགས་བཞག་པའོ། །དང་པོ་ནི། སངས་རྒྱས་ཡེ་ཤེས་ཞབས་ཀྱིས། སྨོན་པ་བྱང་ཆུབ་ཀྱི་སེམས་ནི་འཇིག་རྟེན་པ་ཐམས་ཅད་ཀྱི་ཡིན་ལ། འཇུག་པ་བྱང་ཆུབ་ཀྱི་སེམས་ནི་ས་རབ་ཏུ་དགའ་བ་ནས་བརྩམས་ཏེའོ།། མེས་པོའི་ཤུལ་གཞག་ལས། གུང་རུ་རྒྱལ་མཚན་བཟང་པོའི་གསུང་ཆོས་སྐོར། བྱམས་པའི་དགོངས་རྒྱན་བཞུགས་སོ། ། -PAGE 2--PAGE 95--PAGE 1-