༄༅། །ལེགས་བཤད་བླ་མའི་མན་ངག་བདུད་རྩིའི་ཆུ་རྒྱུན་ ཞེས་བྱ་བ་བཞུགས་སོ། །

ལེགས་བཤད་བླ་མའི་མན་ངག་བདུད་རྩིའི་ཆུ་རྒྱུན་ཞེས་བྱ་བ། སངས་རྒྱས་ཐམས་ཅད་ཀྱི་ཡེ་ཤེས་གཅིག་ཏུ་བསྡུས་པ་བླ་མ་དང་འཇམ་དཔལ་དབྱངས་ལ་ཕྱག་འཚལ་ལོ། །རྒྱ་ཆེན་ཚོགས་གཉིས་ལས་འཁྲུངས་སྐུ་བཞིའི་བང་རིམ་ཅན༑ ༑ཕུན་ཚོགས་མཁྱེན་བརྩེས་རབ་མཛེས་འཕྲིན་ལས་ཡོངས་འདུའི་དཔལ།། མཐའ་ཡས་འགྲོ་རྣམས་ཕན་བདེའི་འབྲས་བུ་སྐྱོང་མཛད་པ། །ཐུབ་བསྟན་ལྷུན་པོ་མཆོག་ལ་དང་བས་ཕྱག་འཚལ་ལོ། །མི་ཟད་ཡིད་བཞིན་ནོར་བུ་ཟབ་ཞི་ཆོས་ཀྱི་མཛོད༑ ༑མི་འཇིགས་དགེ་ལེགས་བློ་གྲོས་ཕུན་ཚོགས་སྟེར་བའི་སྒོ། །མི་མཇེད་ཞིང་དུ་ཐུགས་རྗེའི་སྤྲུལ་པ་རྣམ་འབྱེད་པ། །མི་ཕམ་འཇམ་པའི་དབྱངས་ལ་རྟག་པར་ཕྱག་འཚལ་ལོ། །ཟབ་མོ་ལྟ་བ་རྒྱ་ཆེན་སྤྱོད་པའི་གཏེར། རྒྱལ་བ་ཀུན་གྱི་གསང་བ་ཟབ་མོའི་མཛོད། །རྒྱལ་བའི་དགོངས་པ་འགྲེལ་མཛད་འཛམ་གླིང་རྒྱན༑ ༑ཀླུ་སྒྲུབ་སྨྲ་བའི་ཉི་མ་ལ་ཕྱག་འཚལ། །རང་གྲགས་མ་སྐྱེས་འཐད་པའི་གཏན་ཚིགས་ཀྱིས། །མཚན་འཛིན་དམིགས་གཏད་ཐམས་ཅད་འཇོམས་བྱེད་པ༑ ༑སྨྲ་ངན་འཇོམས་པར་ལུང་བསྟན་འཕགས་པ་ལྷ། །གྲུབ་མཆོག་སངས་རྒྱས་བསྐྱངས་དང་ལེགས་ལྡན་འབྱེད། །ཟླ་བ་གྲགས་པའི་ཞབས་སོགས་འཛམ་གླིང་རྒྱན༑ ༑སྨྲ་བའི་དམ་པ་རྣམས་ལ་ཕྱག་འཚལ་ལོ། །དམ་ཆོས་བདུད་རྩིའི་ཆར་རྒྱུན་འབེབས་མཛད་པ། །རྨད་བྱུང་ཐེག་མཆོག་བཤེས་གཉེན་ཡོངས་འཛིན་རྣམས།། འབྲལ་མེད་སྤྱི་གཙུག་རྒྱན་དུ་རྟག་བཞུགས་ནས། །ད་དུང་སྲིད་མཐའི་བར་དུ་བདག་སྐྱོངས་ཤིག། ཀ༡ བསྟན་བཅོས་ཀྱི་སྔོན་དུ་ཇི་ལྟར་བྱ་བའི་ཚུལ། དེ་ལ་འདིར་དངོས་པོའི་དེ་ཁོ་ན་ཉིད་གཏན་ལ་འབེབས་པར་བྱེད་པ་ལ། བཤད་པའི་སྔོན་དུ་འགྲོ་བ་དང༌། བཤད་པ་དངོས་ལ་འཇུག་པའོ། །དང་པོ་ལ་གསུང་རབ་སྤྱིའི་འབྲེལ་བ་དང༌། བྱེ་བྲག་ཏུ་དབུ་མའི་བསྟན་བཅོས་ཀྱི་འབྲེལ་ལོ།། དང་པོ་ལ་དམ་པ་ཆོས་ཀྱི་བྱུང་ཚུལ་དང༌། བཤད་པ་ཐབས་ཀྱི་མན་ངག་གཉིས་སོ། །དང་པོ་ནི། ཆོས་ནི་ཤེས་བྱ་ལམ་དང་ནི། །མྱ་ངན་འདས་དང་ཡིད་ཀྱི་ཡུལ༑

༑བསོད་ནམས་ཚེ་དང་གསུང་རབ་དང༌། །འབྱུང་གྱུར་ངེས་དང་ཆོས་ལུགས་ལའོ། །ཞེས་གསུངས་པ་ལྟར། མདོ་བསྟན་བཅོས་ནས་ཆོས་ཀྱི་སྒྲ་ཇི་སྙེད་གཅིག་གསུངས་པ་ནི། བསྡུ་ན་གཉིས་སུ་རིག་པར་བྱའོ། །དེ་ཡང༌། དྷརྨ་ཞེས་པའི་སྒྲ་འཛིན་པ་ལ་འཇུག་པས། རང་གི་མཚན་ཉིད་འཛིན་དང༌། ལྟུང་བ་ལས་འཛིན་པ་གཉིས་ལས། དང་པོ་ནི། ཆོས་ཐམས་ཅད་བདག་མེད་པའོ། །ཞེས་གསུངས་པ་ལྟ་བུ། ཤེས་བྱ་ཐམས་ཅད་རང་གི་མཚན་ཉིད་འཛིན་པའི་དོན་གྱིས་ན་ཆོས་སོ། །གཉིས་པ་ལ་ཡང༌། སྤྱིར་ལུས་ཅན་འཁོར་བར་ལྟུང་བ་ལས་འཛིན་པ་དང༌༑ བྱེ་བྲག་ངན་སོང་ལྟུང་བ་གཉིས་འཛིན་པ་ལས། དང་པོ་ནི། འདོད་ཆགས་དང་བྲལ་བ་རྣམས་ཀྱི་མཆོག།ཆོས་ལ་སྐྱབས་སུ་མཆིའོ། །ཞེས་པ་ལྟ་བུ། ལུང་རྟོགས་ཀྱི་བདག་ཉིད་ཆོས་དཀོན་མཆོག་སྟེ། སྟོན་པའི་དམ་ཆོས་རྣམ་གཉིས་ཏེ༑ ལུང་དང་རྟོགས་པའི་བདག་ཉིད་དོ། །ཞེས་བྱ་བ་ལྟར་རོ། །གཉིས་པ་ནི། འཇིག་རྟེན་འདི་དང་ཕ་རོལ་ཏུ་ཆོས་སྤྱོད་པ་ནི་བདེ་བར་ཉིད་ཅེས་བྱ་བའི་ཚུལ་ཁྲིམས་དགེ་བ་བཅུ་ལྟ་བུའོ། །དེ་གཉིས་ཀྱི་ནང་ནས། སྐྱེས་བུ་དམ་པ་རྣམས་ཀྱི་ལས་སུ་བྱ་བས་ན་དམ་པའི་ཆོས་ནི། གང་བཙལ་བར་བྱ་བའི་ཆོས་སོ། །དེ་ཡང་བརྗོད་བྱའི་དོན་དང༌། རྗོད་བྱེད་ལུང་གཉིས་སུ་ཤེས་པར་བྱ་སྟེ། མདོ་སྡེའི་རྒྱན་ལས༑ ཇི་ལྟར་བསྣམས་ནས་རབ་དཀུ་ལ། །མྱངས་ན་ཞིམ་པའི་སྨན་བཞིན་དུ། ། ཆོས་ཀྱང་དེ་བཞིན་གཉིས་སུ་གནས། །དོན་དང་ཡི་གེར་ཤེས་པར་བྱ། །ཞེས་གསུངས་པ་ལྟར་རོ། །འདིར་སྐབས་སུ་བབ་པ་ནི། གསུང་རབ་ལུང་གི་ཆོས་ཡིན་ལ༑ དེ་ཡང༌། ཆོས་རྣམས་ཐམས་ཅད་རྣམ་པ་གཉིས་སུ་འདུས། ལེགས་པར་གསུངས་དང་དེའི་དགོངས་འགྲེལ་ལོ། །ཞེས་གསུངས་པ་ལྟར། ལེགས་པར་གསུངས་པའི་བཀའ་དང༌། དགོངས་པ་འགྲེལ་པའི་བསྟན་བཅོས་གཉིས། དང་པོ་བཀའི་མཚན་ཉིད་ནི། དངོས་ཀྱི་བདག་རྐྱེན་སངས་རྒྱས་ལས་བྱུང་བའི་གསུང་ཁྱད་པར་བཞི་ལྡན་ནོ། །དེ་ཡང་བརྗོད་བྱ་བསླབ་པ་རིན་པོ་ཆེ་གསུམ་སྟོན་པ། རྗོད་བྱེད་ངག་ཚིག་དྲི་མ་མེད་པ་དང༌།

བྱེད་ལས་ཁམས་གསུམ་གྱི་ཉོན་མོངས་པ་སྤོང་བར་བྱེད་པ་དང༌། འབྲས་བུ་མྱང་འདས་གསུམ་སྟོན་པར་བྱེད་པ་སྤོབས་པ་བཞི་ལྡན་གྱི་ངག་སྟེ། རྒྱུད་བླ་མ་ལས། གང་གི་དོན་ལྡན་ཆོས་དང་ཉེ་འབྲེལ་ཞིང༌༑ ཁམས་གསུམ་ཉོན་མོངས་ཀུན་ནས་སྤོང་བྱེད་གསུང༌། །ཞི་བའི་ཕན་ཡོན་སྟོན་པར་བྱེད་པ་གང༌། །དེ་ནི་དྲང་སྲོང་གསུང་ཡིན་ལྡོག་པ་གཞན། །ཞེས་གསུངས་པ་ལྟར་རོ། །བཀའ་ལ་བདག་རྐྱེན་གྱིས་སྒོ་ནས་དབྱེ་ན། ཞལ་ནས་གསུངས་པའི་བཀའ་དང༌། བྱིན་གྱིས་བརླབས་པའི་བཀའ་དང༌། རྗེས་སུ་གནང་བའི་བཀའ་དང་གསུམ་མོ། །དུས་ཀྱི་སྒོ་ནས་དབྱེ་ན། བཀའ་དང་པོ་བདེན་པ་བཞིའི་ཆོས་ཀྱི་འཁོར་ལོ་བཟླས་པ་རྣམ་པ་བཅུ་གཉིས་སུ་བསྐོར་བ་དང༌། བཀའ་བར་པ་མཚན་ཉིད་མེད་པའི་ཆོས་ཀྱི་འཁོར་ལོ་རྒྱས་འབྲིང་བསྡུས་གསུམ་དུ་བསྐོར་བ་དང༌། རྗོད་བྱེད་མཚན་ཉིད་གསུམ་གྱི་སྒོ་ནས་བཀའ་ཐ་མ་ལེགས་པར་ཕྱེ་བའི་ཆོས་ཀྱི་འཁོར་ལོ་སྟེ། འཁོར་ལོ་རིམ་པ་གསུམ་དུ་བསྐོར་བ་རྣམས་སོ། །བརྗོད་བྱའི་སྒོ་ནས་དབྱེ་ན། རྒྱ་ཆེ་བ་ཀུན་རྫོབ་ཀྱི་བདེན་པ་སྟོན་པ་དྲང་དོན་གྱི་མདོ་དང༌། ཟབ་པ་དོན་དམ་པའི་བདེན་པ་སྟོང་པ་ཉིད་སྟོན་པ་ངེས་དོན་གྱི་མདོ་གཉིས་སོ། ། བརྗོད་བྱ་བསླབ་པ་རིན་པོ་ཆེ་གསུམ་སྟོན་པའི་རྗོད་བྱེད་སྡེ་སྣོད་གསུམ་དུ་ཡང་འགྱུར་རོ། །དམན་མཆོག་གི་སྒོ་ནས་དབྱེ་ན། ཐེག་པ་ཆེ་ཆུང་ལ་འདོམས་པའི་མདོ་གཉིས་སོ། །བྱེད་པའི་སྒོ་ནས་དབྱེ་ན། ཉོན་མོངས་པ་བརྒྱད་ཁྲི་བཞི་སྟོང་གི་གཉེན་པོར་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་སྟེ། མཛོད་ལས། སྤྱོད་པ་རྣམས་ཀྱི་གཉེན་པོ་ནི། །ཆོས་ཀྱི་ཕུང་པོ་མཐུན་པར་གསུངས། །ཞེས་གསུངས་སོ། །སྡེ་ཚན་གྱི་དབང་དུ་བྱས་ན་གསུང་རབ་ཡན་ལག་བཅུ་གཉིས་ཏེ། བརྒྱད་སྟོང་འགྲེལ་ཆེན་ལས༑ མདོ་སྡེ་དབྱངས་བསྙད་ལུང་བསྟན་དང༌། །ཚིགས་བཅད་ཆེ་བརྗོད་རྟོགས་པ་བརྗོད། །དེ་ལྟར་བྱུང་དང་གླེང་གཞི་དང༌། །ཤིན་ཏུ་རྒྱས་དང་སྐྱེ་རབས་བཅས།། གཏན་ཕབ་རྨད་དུ་བྱུང་བའི་སྡེ།

།དེ་ལྟར་རྣམ་པ་བཅུ་གཉིས་སོ། །ཞེས་པ་ལྟར་རོ། ། གཉིས་པ་བསྟན་བཅོས་ཀྱི་མཚན་ཉིད། འཆོས་སྐྱོབས་ཀྱི་ཡོན་ཏན་གཉིས་དང་ལྡན་པ་གང་ཞིག རྩོམ་པ་པོ་ཚད་ལྡན་གྱི་བཀའི་དགོངས་འགྲེལ་དུ་བཀོད་པ། རྒྱུད་བླར༌། གང་ཞིག་རྒྱལ་བའི་བསྟན་པ་འབའ་ཞིག་གིས། །དབང་བཅས་རྣམ་གཡེང་མེད་ཡིད་ཅན་གྱིས་བཤད། །ཐར་པ་ཐོབ་པའི་ལམ་དང་རྗེས་མཐུན་པ། །དེ་ཡང་སྲོང་བཀའ་བཞིན་སྤྱིབོས་བླངས། །ཞེས་སོ། །དེ་ཡང་ཤསྟྲ་ནི། འཇམས་པའམ་འཆོས་པ་ལ་འཇུག་པས། གདུལ་བྱའི་སེམས་ཀྱི་ཉོན་མོངས་འཇོམས་པའམ། བསླབ་པ་གསུམ་ལྡན་དུ་འཆོས་པར་བྱེད་པའོ། །གཉིས་པ་ནི། ངན་འགྲོ་དང་སྲིད་པ་ལས་སྐྱོབ་པར་བྱེད་པ་སྟེ། སློབ་དཔོན་གྱིས་ཉོན་མོངས་འགྲོ་རྣམས་མ་ལུས་འཆོས་པ་དང༌། །ངན་འགྲོའི་སྲིད་ལས་སྐྱོབ་བྱེད་གང་ཡིན་པ། །འཆོས་སྐྱོབ་ཡོན་ཏན་ཕྱིར་ན་བསྟན་བཅོས་སྟེ། །གཉིས་པོ་འདི་དག་གཞན་གྱི་ལུགས་ལ་མེད། །ཅེས་སོ། །དེ་ཡང༌། བཀའ་སྤྱིའི་འགྲེལ་པ་དང༌། བྱེ་བྲག་གི་འགྲེལ་པ་གཉིས། དང་པོ་ལ། ཚིགས་ཆ་གསལ་བར་བྱེད་པ་དང༌། དོན་འགྲེལ་པར་བྱེད་པ་གཉིས་ལས། དང་པོ་ནི། ཙནྟྲ་པ་དང༌། པ་ཎི་པ་དང༌། ཀུན་ཏུ་བཟང་པོ་ལ་སོགས་པ་སྒྲའི་བསྟན་བཅོས་རྣམས་སོ། །གཉིས་པ་ནི། སྡཻ་བདུན་ལ་སོགས་པ་ཚད་མའི་བསྟན་བཅོས་རྣམས་སོ། །གཉིས་པ་བྱེ་བྲག་ཏུ་འགྲེལ་པ་ལ། བཀའ་དང་པོ་འགྲེལ་པར་བྱེད་པ་འདུལ་བ་མདོ་དང༌། མངོན་པ་མཛོད་ཀྱི་བསྟན་བཅོས་ལ་སོགས་པའོ། །བར་བ་འགྲེལ་པར་བྱེད་པ་ལ། དངོས་བསྟན་སྙིང་པོའི་དོན་ཟབ་མོ་སྟོང་པ་ཉིད་རིག་པའི་སྒོ་ནས་གསལ་བར་བྱེད་པ་དབུ་མ་རིག་པའི་ཚོགས་རྗེས་འབྲང་དང་བཅས་པ་ལྟ་བུའོ། །ཤུགས་བསྟན་ཡུལ་ཅན་མངོན་པར་རྟོགས་པའི་རིམ་པ་མངོན་པར་རྟོགས་པ་བརྒྱད་དུ་ཕྱེ་ནས་སྟོན་པ་མངོན་རྟོགས་རྒྱན་རྗེས་འབྲང་དང་བཅས་པ་ལྟ་བུའོ། །བཀའ་ཐ་མ་འགྲེལ་པ་ལ་བྱམས་པའི་མདོ་སྡེ་རྒྱན་དང་འབྱེད་རྣམ་པ་གཉིས་སྟེ་གསུམ་དང༌། དེ་དག་གི་རྗེས་སུ་འབྲང་བ་འཕགས་པ་ཐོགས་མེད་ཀྱི་ས་སྡེ་ལྔ་སྡོམ་རྣམ་པ་གཉིས་དང༌།

སློབ་དཔོན་དབྱིག་གཉེན་གྱི་པྲ་ཀ་ར་ཎ་སྡེ་བརྒྱད་ལ་སོགས་པའོ། །བརྗོད་བྱའི་དབང་གིས་སྔར་བཀའ་ལ་བཤད་པ་ལྟར་ཡང་དབྱེ་རུང་ངོ༌། །གཉིས་པ་བཤད་ཐབས་ཀྱི་ཡན་ལག་ལ་གཉིས། འཆད་པ་པོས་འཆད་ཚུལ༑ ཉན་པ་པོས་ཉན་ཚུལ། དང་པོ་ལ་འཆད་པ་པོ་གང་ཟག་གི་ཁྱད་པར་དང༌། ཐབས་གང་གིས་བཤད་པ་དང༌། ཐབས་དེ་ཇི་ལྟར་བཤད་པའི་ཚུལ་དང་གསུམ་མོ༑ ༑དང་པོ་ནི། མདོ་སྡེའི་རྒྱན་ལས། བཤེས་གཉེན་དུལ་བ་ཞི་ཞིང་ཉེར་ཞི་བ། ། ཡོན་ཏན་ལྷག་པར་བརྩོན་བཅས་ལུང་གིས་ཕྱུག །དེ་ཉིད་རབ་ཏུ་རྟོགས་པ་སྨྲ་མཁས་ལྡན། །བརྩེ་བའི་བདག་ཉིད་སྐྱོ་བ་སྤངས་པ་ལ་བསྟེན། །ཞེས་དགེ་བའི་བཤེས་གཉེན་ཁྱད་པར་བཅུ་དང་ལྡན་པ་ཞིག་དགོས་པར་གསུངས་སོ། །ཐ་ན་ཡང༌༑ ཆོས་གསུམ་དང་ལྡན་པ་ཞིག་དགོས་ཏེ། རིག་པའི་གནས་ལྔ་ལ་མཁས་པའམ༑ སྡེ་སྣོད་ཀྱི་དོན་ཀུན་ལ་མཁས་ཤིང༌། ཁྱད་པར་དུའང་གང་བཤད་པ་དེ་ལ་མཁས་པ་ན་བརྗོད་བྱའི་དོན་ལ་མཁས་པ་དང༌། དབྱངས་སྙན་པ་དང༌། དོན་གསལ་བ་དང༌། གོ་སླ་བ་དང༌། གང་ནས་བཤད་ཀྱང་འབྲེལ་བ་དང༌། ཇི་ལྟར་བཤད་ཀྱང་འཐད་པ་དང༌། རྒྱས་བསྡུས་ཇི་ཙམ་བཤད་ཀྱང་རན་པས་ན། རྗོད་བྱེད་ཀྱི་ཚིག་ལ་མཁས་པ་དང༌། གཉིས་ཀྱི་བཤད་བྱ་ལ་མཁས་པ་དང༌། ཁ་ན་མ་ཐོ་བ་མེད་པས་ཡོན་ཏན་གྱི་ཞིང་གོང་མར་འཛིན་པར་འོས་པ་དང༌། སྙན་གྲགས་དང་རྙེད་བཀུར་ལ་མི་ལྟ་ཞིང༌། འཁོར་གྱི་ལོག་སྒྲུབ་ཀྱི་མི་སྐྱོ་བས་ན་བརྩེ་བའི་སེམས་དང་ལྡན་པའོ། །མདོར་ན་བཤད་བྱའི་ཆོས་ཀྱི་ཚིག་དོན་ལ་མཁས་པ་དང༌། ཉེས་པ་ཁ་ན་མ་ཐོ་བ་ལ་འཛེམ་པ་དང༌། གཞན་ལ་བརྩེ་བའི་སེམས་དང་ལྡན་པའོ༑ ༑གཉིས་པ་ཐབས་གང་གིས་བཤད་པ་ལ། དེ་ཉིད་བཤད་པའི་ཚུལ་གསུམ། བཤད་པའི་དོན་བཀོད་པ་དང༌། རྗོད་བྱེད་ཀྱི་ཚིག་བཤད་པ་དང༌། བརྒལ་ལན་གྱིས་གཏན་ལ་ཕབ་པའོ། །དང་པོ་ལ་གང་ལས་འཕྲོས་པའི་འབྲེལ་དང༌། གང་གི་རང་བཞིན་བཤད་པའི་དགོས་པ། འདིའི་མཚམས་ནས་མ་དཔེར་མི་གསལ་བས་ཇི་བཞིན་མ་ཐོན། ¡´¡´གང་འཕྲོས་པའི་བརྗོད་བྱའི་དོན་ངོས་བཟུང་བ་བཅས་ཀྱིས་སོ།

། གཉིས་པ་ལ་ལྔ། ངག་དོན་དོན་བསྡུས་པ་དང༌། ཚིག་དོན་ཡན་ལག་རྒྱས་པར་བཤད་པ༑ བར་ཚིགས་གཉིས་ཀྱིས། དངོས་སུ་སྟོན་པ་སྐབས་ལ་ཇི་ལྟར་བསྟན་པའི་སྒོ་ནས་དཀའ་གནད་ཀྱི་ལུས་རྣམས་པར་དབྱེ་བའོ། །རྒལ་ལན་གྱི་བསྟན་པ་ལ་ཡང་གསུམ། འཐད་པའི་འདོད་པ་བཀོད་པ་དང༌། མི་འཐད་པའི་ལན་བཏབ་པ། ངེས་པའི་དོན་བཀོད་པ་གསུམ་གྱི་སྒོ་ནས་ཤེས་པར་བྱའོ། །¡µ¡µསློབ་དཔོན་དབྱིག་གཉེན་གྱིས། རྣམ་པར་རིག་པ་ལས། མདོ་དོན་སྨྲ་འདོད་རྣམས་ལ་ནི། །མན་ངག་ཅུང་ཞིག་སྦྱིན་པར་བྱ།། དགོས་པ་བསྡུས་པའི་དོན་བཅས་དང༌། །ཚིག་དོན་བཅས་དང་མཚམས་སྦྱར་བཅས༑ ༑རྒལ་ལན་བཅས་པ་བརྙད་པར་བྱ། །ཞེས་པ་ལྟར་རོ། །གོ་རིམ་ཡང་སློབ་དཔོན་དབྱིན་གཉེན་གྱིས། མདོ་དོན་ཆེ་བ་ཉིད་ཐོབ་པས། །ཉན་པ་དང་ནི་འཛིན་པ་ལ། །ཉན་པ་པོ་དེ་གུས་བྱེད་པས། །ཐོག་མར་དགོས་པ་བརྗོད་པར་བྱ།། དེ་གྲུབ་དེས་ནི་བསྡུས་དོན་ལས། །བསྡུས་པའི་དོན་ནི་ཚིག་དོན་ལས། །གོ་རིམ་ངེས་པར་སྔ་ཕྱི་དག །མི་འགལ་བ་ནི་གཉིས་ལས་སོ། །ཞེས་པ་ལྟར་རོ། །ཐབས་དེ་ཇི་ལྟར་བཤད་པའི་ཚུལ་ནི། ཤེས་བྱའི་མཚན་ཉིད་གཏན་ལ་དབབ་པ་དང༌། ཤེས་པ་སྒྲུབ་པ་ཉམས་ལེན་དུ་བཤད་པ་དང༌། ཉམས་སུ་ལེན་པའི་ཚུལ་སྦྱོར་དངོས་རྗེས་གསུམ་དང་ལྡན་པར་བཤད་པ་དང༌། གདུལ་བྱའི་དབང་གིས་དབང་པོ་རྣོ་བརྟུལ་བར་མ་གསུམ་ལ་བསྡུས་རྒྱས་བར་མ་གསུམ་གྱི་སྒོ་ནས་གདུལ་བྱའི་བློ་དང་འཚམ་པར་བཤད་པའོ། །གཉིས་པ་ཆོས་ཉན་པའི་ཚུལ་ལ། ཆོས་ཉན་པ་པོ་གང་ཟག་གི་ཁྱད་པར་དང་དེས་ཇི་ལྟར་ཉན་པའི་ཚུལ་གཉིས་ལས། དང་པོ་ནི། རྟོགས་པར་ནུས་པའི་བློ་གྲོས་དང༌། སྒྲུབ་པར་འདོད་པའི་དད་པ་དང༌། སྐྱོ་ངལ་མེད་པར་དོན་དུ་གཉེར་བའི་བརྩོན་འགྲུས་དང༌། ཕྱོགས་འཛིན་མེད་པར་གཟུ་བོར་གནས་པའི་བློ་དང་ལྡན་པ་ཞིག་དགོས་སྟེ། རིན་ཆེན་ཕྲེང་བ་ལས། དེའི་སྒྲུབ་པ་མདོར་བསྡུ་ན། མདོར་ན་དད་དང་ཤེས་རབ་བོ། །དད་ཅན་ཡིན་ཕྱིར་ཆོས་ལ་བརྟེན། ཤེས་རབ་ལྡན་ཕྱིར་ཡང་དག་རིག

།ཅེས་དང༌། གཟུར་གནས་བློ་ལྡན་དོན་གཉེར་བ། །ཉན་པོ་སྣོད་ཅེས་བཤད་པ་ཡིན། །ཞེས་པ་ལྟ་བུའོ། །གཉིས་པ་ནི། ཐོག་མར་ཐོས་པའི་ཕན་ཡོན་སེམས་པར་བྱ་སྟེ། ཐོས་པའི་ཚོམས་ལས། ཐོས་པས་ཆོས་རྣམས་ཤེས་པར་འགྱུར། །ཐོས་པས་སྡིག་ལས་བཟློག་པར་བྱེད། །ཐོས་པས་དོན་མ་ཡིན་པ་སྤོང༌༑ ༑ཐོས་པས་མྱ་ངན་འདས་པ་འཐོབ། །ཅེས་དང༌། སྐྱེ་རབས་ལས་ཀྱང༌། གང་གི་ཐོས་པས་ཡིད་ནི་དད་གྱུར་ན། །ལེགས་པར་དགའ་ལ་བརྟན་པ་ཉིད་དུ་འགྱུར༑ ༑ཤེས་རབ་སྐྱེ་ཞིང་གཏི་མུག་མེད་པར་འགྱུར། །རང་གི་ཤེས་ཀྱང་དོན་ནི་གོ་བའི་རིགས། །ཐོས་པ་གཏི་མུག་མུན་སེལ་སྒྲོན་མེ་ཡིན། །རྐུན་པོ་ལ་སོགས་མི་འཁྱེར་ནོར་གྱི་མཆོག།ཀུན་ཏུ་རྨོངས་པའི་དགྲ་འཇོམས་མཚོན་ཆ་ཡིན། ། ཐབས་ཚུལ་མན་ངག་སྟོན་པའི་གྲོགས་ཀྱི་མཆོག།འཕོངས་པར་གྱུར་ཀྱང་མི་འགྱུར་མཛའ་བོ་ཡིན། །གནོད་པ་མེད་པ་མྱ་ངན་ནད་ཀྱི་སྨན། །ཉེས་པ་ཆེན་པོའི་དཔུང་འཇོམས་དཔུང་གི་མཆོག།གྲགས་དང་དཔལ་དང་གཏེར་གྱི་མཆོག་ཀྱང་ཡིན། །ཡ་རབ་རྣམས་དང་འཕྲད་ན་སྐྱེས་ཀྱི་མཆོག།ཚོགས་ཀྱི་ནང་ན་མཁས་པ་མགུ་བར་འགྱུར། །ཞེས་དང༌། ཐོས་པའི་རྗེས་འཇུག་སྒྲུབ་པ་སྙིང་པོར་བྱེད༑ ༑སྐྱོ་བའི་རྫོང་ལས་ཚོགས་ཆུང་ཐར་པར་འགྱུར། །ཞེས་གསུངས་པའི་ཐོས་པའི་ཕན་ཡོན་ལ་སྙིང་ཐག་པ་ནས་མོས་པ་བསྐྱེད་དོ། །དེ་ནས་ཆོས་དང་ཆོས་སྨྲ་བ་པོའི་གང་ལ་གུས་པ་བསྐྱེད་པར་བྱ་སྟེ། སའི་སྙིང་པོའི་མདོ་ལས། གཅིག་ཏུ་དད་ཅིང་གུས་པས་ཆོས་ཉན་གྱི། །དེ་ལ་འཕགས་ཞིང་བཀུར་བར་མི་བྱའོ། །ཆོས་སྨྲ་བ་ལ་མཆོད་པ་བྱ་བ་ནི། །སངས་རྒྱས་འདྲ་བར་དེ་ལ་འདུ་ཤེས་བསྐྱེད། །ཅེས་དང༌༑ སྐྱེས་པའི་རབས་ལས་ཀྱང༌། རབ་ཏུ་དམའ་བའི་སྟན་ལ་འདུག།དུལ་བའི་དཔལ་ནི་རྣམ་པར་བསྐྱེད། དགའ་དང་ལྡན་པའི་མིག་གིས་བལྟ། །ཚིག་གི་བདུད་རྩིའི་འཐུང་བ་བཞིན། །གུས་པ་བསྐྱེད་ཅིང་རྩེ་གཅིག་བཏུད། །རབ་ཏུ་དད་ལ་དྲི་མེད་ཡིད། །ནད་པས་སྨན་པའི་ཚིག་ཉན་བཞིན། །རིམ་འགྲོ་བསྐྱེད་དེ་ཆོས་ཉོན་ཅིག།ཅེས་གསུངས་པ་ལྟར་རོ།

།དེ་ནས་སྣོད་ཀྱི་སྐྱོན་གསུམ་སྤང་བ་དང༌༑ འདུ་ཤེས་དྲུག་བསྟེན་པའི་སྒོ་ནས་ཉན་པར་བྱའོ། །འདུ་ཤེས་དྲུག་ནི་རང་ཉིད་ལ་ནད་པའི་འདུ་ཤེས་དང༌། ཆོས་སྨྲ་བ་པོ་ལ་སྨན་པའི་འདུ་ཤེས་དང༌། རྗེས་སུ་བསྟན་པ་ལ་སྨན་གྱི་འདུ་ཤེས་དང༌། ནན་ཏན་ཉམས་སུ་ལེན་པ་ལ་ནད་འཚོ་བའི་འདུ་ཤེས་དང༌། དེ་པ་ལ་སྐྱེས་བུ་དམ་པའི་འདུ་ཤེས་དང༌། ཆོས་ཀྱི་ཚུལ་ཡུན་རིང་དུ་གནས་པའི་འདུ་ཤེས་བསྐྱེད་པའོ། །གཞན་ཡང་ཐེག་པ་ཆེན་པོའི་སེམས་བསྐྱེད་སྔོན་དུ་བཏང་བ་དང༌། དངོས་གཞིའི་དུས་སུ་ཆོས་དང་ཆོས་སྨྲ་བ་ལ་གུས་པའི་སྒོ་ནས་སྣ་གཏད་ཅིང་ཡིད་མ་གཡེངས་པར་བྱ་བ་དང༌། རྗེས་ཀྱི་དུས་སུ་ཆོས་ཉན་པའི་དགེ་བ་བླ་ན་མེད་པའི་བྱང་ཆུབ་ཏུ་མི་དམིགས་པའི་ཚུལ་གྱིས་བསྔོ་བས་ཟིན་པར་བྱའོ། །མདོར་བསྡུ་ན་ཆོས་འཆད་པ་པོ་དང༌། ཉན་པ་པོ་གཉིས་ཀས་ཀྱང་ཐོག་མར་ཆོས་བཤད་པ་དང་ཉན་པའི་ཕན་ཡོན་རྣམས་སྙིང་ཐག་པ་ནས་ཡང་ཡང་དུ་སེམས་པར་བྱ། དེ་ནས་མདོ་བསྟན་བཅོས་ནས་བཤད་པའི་ཆོས་བཤད་པ་དང༌༑ ཉན་པའི་ཚུལ་རྣམས་ཚང་བར་བྱས་ནས། བཤད་པ་དང་ཉན་པར་བྱ། དེ་ནས་བཤད་པ་དང་ཉན་པའི་དགེ་བ་མི་དམིགས་པའི་ཚུལ་གྱིས་བླ་མེད་བྱང་ཆུབ་ཏུ་བསྔོ་བར་བྱའོ། །དེ་ནས་འདི་ལ་རྣམ་པ་དུ་མའི་སྒོ་ནས་འབད་པར་རིགས་ཏེ། ཆོས་ཉམས་ལེན་གྱི་སྔོན་འགྲོའི་མཆོག་ཡིན་པའི་ཕྱིར་དང༌། 

ཆོས་ཉན་བཤད་ལམ་དུ་མ་སོང་ན་གདམས་ངག་རྣལ་མ་རྒྱུད་ལ་མི་སྐྱེ་བའི་ཕྱིར་རོ། །འདིར་ནི་ཚིགས་མང་དུ་དོགས་ནས་མ་བྲིས་པས་རྒྱས་པར་ནི་གཞན་ལས་ཤེས་པར་བྱའོ། །གཉིས་པ་བྱེ་བྲག་ཏུ་དབུ་མའི་བསྟན་བཅོས་ཀྱི་འབྲེལ་བ་ལ་ལྔ། དེ་ཁོ་ན་ཉིད་བཙལ་དགོས་ཤིང་འཚོལ་བའི་ཚུལ། བསྟན་བཅོས་མཛད་པ་པོའི་ཆེ་བ། དེས་མཛད་པའི་བསྟན་བཅོས་ཀྱི་རྣམ་གཞགཆོས་ཟབ་མོ་ལ་མོས་པའི་ཕན་ཡོན་དེ་གང་ལ་བཤད་པའི་སྣོད་བསྟན་པའོ། །དང་པོ་ནི། སྐྱེས་བུ་དམ་པ་རྣམས་ཀྱི་དེ་ཁོ་ན་ཉིད་ངེས་པར་བཙལ་བར་བྱ་དགོས་ཏེ། དེ་ཁོ་ན་ཉིད་མ་རྟོགས་ན་ལྟ་བ་ངན་པ་ཐམས་ཅད་མི་ལྡོག་ཅིང་དེ་མ་ལོག་ན་འཁོར་བ་ལས་མི་གྲོལ་བའི་ཕྱིར་དང༌༑ འཁོར་བ་ལས་གྲོལ་བྱེད་ཀྱི་ཐབས་དམ་པ་ནི་དེ་ཁོ་ན་ཉིད་རྟོགས་པའི་ཤེས་རབ་ཡིན་པའི་ཕྱིར་རོ། །དེས་ན་རྒྱལ་བ་རྣམས་ཀྱིས་སྦྱིན་པ་ལ་སོགས་པའི་སྤྱོད་པ་ཇི་སྙེད་གཅིག་གསུངས་པ་ཐམས་ཅད་ནི་བདེ་ཁོ་ན་ཉིད་རྟོགས་པའི་ཤེས་རབ་མ་བསྐྱེད་པ་བསྐྱེད་པ་དང་སྐྱེས་ཟིན་གནས་པ་དང༌། གོང་ནས་གོང་དུ་འཕེལ་བའི་ཐབས་ཡིན་ཏེ། སྤྱོད་འཇུག་ལས། ཡན་ལག་འདི་དག་ཐམས་ཅད་ནི། །ཐུབ་པས་ཤེས་རབ་དོན་དུ་གསུངས། །དེའི་ཕྱིར་ན་སྡུག་བསྔལ་དག།ཞི་བར་འདོད་པས་ཤེས་རབ་བསྐྱེད། །ཅེས་གསུངས་པའི་ཕྱིར་རོ། །དེས་ན་གསུང་རབ་ཐམས་ཅད་ཀྱང་དེ་ཁོ་ན་ཉིད་ལ་འབབ་ཅིང་གཞོལ་བ་ཤ་སྟག་ཁོ་ན་ཡིན་པས་ལོང་བའི་ཚོགས་རྣམས་ལོང་ཁྲིད་ལ་མཁས་པས་འདོད་པའི་ཡུལ་དུ་འཁྲིད་པ་བཞིན་དུ་སྦྱིན་པ་ལ་སོགས་པས་ཀྱང་ཐར་པའི་གྲོང་ཁྱེར་དུ་འཁྲིད་པར་བྱེད་པའི་དེ་ཁོ་ན་ཉིད་རྟོགས་པའི་ཤེས་རབ་ཀྱི་མིག་ཡོངས་སུ་བཙལ་བར་བྱའོ། །བཙལ་བའི་ཚུལ་ཡང་ཟབ་མོ་སྟོང་པ་ཉིད་སྟོན་པར་རྒྱལ་བས་ལུང་བསྟན་པའི་གང་གིས་ལེགས་པར་བཀྲལ་བའི་རྗེས་སུ་འཇུག་པ་དང༌། འགྲེལ་ཚུལ་ཡང་གདུལ་བྱའི་དབང་གིས་གྲང་ངེས་ཀྱི་སྒོ་ནས་མི་འདྲ་བ་དུ་མ་ཞིག་གསུངས་པ་ལ་གང་ནི་དྲང་བའི་དོན་ཡིན།

གང་ནི་ངེས་པའི་དོན་ཡིན་སྙམ་ནས་དྲང་དོན་དང་ངེས་དོན་རིག་པས་མཐའ་དག་པར་གཏན་ལ་ཕབ་པ་གཅིག་གི་རྗེས་སུ་ཞག་ནས་འཚོལ་དགོས་པ་ནི་ཤིང་རྟ་ཆེན་པོ་ཐམས་ཅད་ཀྱི་ལུགས་སོ། །མཁས་པ་ཁ་ཅིག་ལི་ཙ་བྱི་གཞོན་ནུ་འཇིག་རྟེན་ཐམས་ཅད་ཀྱིས་མཐོང་ན་དགའ་བར་སྐྱེ་བ་བརྙེས་པ། དགེ་སློང་བློ་འཆང་དུ་སྐྱེ་བ་བརྙེས་པ་དང༌། སློབ་དཔོན་ཀླུ་གྲུབ་ཏུ་སྐྱེ་བ་སྙེད་པ་སྟེ། གནས་སྐབས་ཀྱིས་ཁྱད་པར་གསུམ་དང༌། ས་དང་པོ་ཐོབ་པ་དང༌། རྒྱལ་བས་མདོ་རྒྱུད་དུ་མར་ལུང་བསྟན་ཐོབ་པའི་རང་བཞིན་གྱི་ཁྱད་པར་གཉིས་ཏེ་ཁྱད་པར་ལྔ་ལྡན་དུ་བཞེད་དོ། །ཡང་མཁས་པ་ཁ་ཅིག་བརྙེས་པ་ཡོན་ཏན་གྱི་ཁྱད་པར་དང༌། མཛད་པ་འཕྲིན་ལས་ཀྱི་ཁྱད་པར་དང༌། རྗེས་སུ་བསྔགས་པའི་ཁྱད་པར་གསུམ་ལྡན་དུ་བཞེད་དོ། །ཡོན་ཏན་གྱི་ཁྱད་པར་ལ། སྤངས་པའི་ཁྱད་པར་དང༌། རྟོགས་པའི་ཁྱད་པར་གཉིས་ལས། དང་པོ་ནི། བྲམ་ཟེའི་རིགས་ལས་རབ་ཏུ་བྱུང་ཞིང་བསྙེན་པར་རྫོགས་པའི་དགེ་སློང་བའི་ལས་དཀའ་བ་སྤྱད་པ་བརྒྱ་ཕྲག་ཕྱེད་གསུམ་ལས་བཅས་པའི་ཁ་ན་མ་ཐོ་བ་དང་ཕྲ་རགས་གང་གིས་ཀྱང་མ་གོས་པ་དང༌༑ རང་གི་སྤང་བྱ་སྒྲིབ་གཉིས་ཀྱི་ས་བོན་སྤངས་པས་ན་སྤངས་པའི་ཕྱིར་དང༌། སྤྱིར་རིགས་པའི་གནས་ལྔ་ལ་མཁས་པ་དང༌། ཁྱད་པར་དུ་བདེ་བར་གཤེགས་པའི་བཀའ་རབ་འབྱམས་ལ་རྟོགས་པའི་སྣང་བ་ཐོབ་པ་དང༌། དེའི་ནང་ནས་ཀྱང་ཟབ་མོ་སྟོང་པ་ཉིད་སྟོན་པའི་མདོ་སྡེ་དང༌། རྒྱུད་སྡེ་ལ་མཁས་པས་ལུང་གི་ཆོས་ཀྱི་ཁྱད་པར་དང༌། ས་དང་པོ་ཆོས་དབྱིངས་ཀུན་འགྲོའི་དོན་མངོན་སུམ་དུ་རྟོགས་ཤིང༌༑ སྐད་ཅིག་གཅིག་ལ་སངས་རྒྱས་བརྒྱའི་ཞལ་མངོན་སུམ་དུ་མཐོང་བ་སོགས་ཡོན་ཏན་བརྒྱ་ཕྲག་བཅུ་གཉིས་ཐོབ་པ་རྟོགས་པའི་ཕྱིར་རོ། །མཛད་པ་འཕྲིན་ལས་ཀྱི་ཁྱད་པར་ལ་ཡང༌། གཙོ་བོར་སྦྱིན་པའི་ཕ་ཏོལ་ཏུ་ཕྱིན་པ་ལ་ཁྱད་པར་དུ་སློབ་པ་དང༌། རང་གཞན་གྱི་དོན་ཕུན་སུམ་ཚོགས་པ་ཐོས་པའི་རྒྱུ་དཀོན་མཆོག་གསུམ་གྱི་རྟེན་འཛུགས་པར་མཛད་པའོ།

།དང་པོ་ནི། གསེར་འགྱུར་གྱི་རྩི་ལ་སོགས་པས་ཕྱིའི་ཡོ་བྱད་ལ་མངའ་བརྙེས་ཤིང་མ་ཆགས་པར་སྟོང་པ་དང༌། ནང་རང་གི་དབུ་ཡང་དོན་དུ་གཉེར་བའི་སྐྱེ་བོ་ལ་སྟོང་པས་ཆགས་པ་མེད་པའི་ཟང་ཟིང་གི་སྦྱིན་པ་དང༌། ནད་དང་ཀླུ་ལ་སོགས་པའི་གདོན་གྱི་འཇིགས་པ་ལ་གསོ་དཔྱད་དང་བསྲུང་བ་ལ་སོགས་པ་མཛད་པས་མི་འཇིགས་པ་སྐྱབས་ཀྱི་སྦྱིན་པ་དང༌། ཀླུའི་ཡུལ་ནས་ཤེར་ཕྱིན་འབུམ་པ་ལ་སོགས་པ་དང༌། དབུ་རྒྱན་གྱི་ཡུལ་མཁའ་འགྲོ་མའི་ཕྱག་ནས་གསང་སྔགས་ཀྱི་རྒྱུད་སྡེ་མང་པོ་སྤྱན་དྲངས་ཤིང་མང་དུ་སྤེལ་ཏེ་དེ་དག་གི་དོན་ཕྱིན་ཅི་མ་ལོག་པར་གསལ་བར་བྱེད་པའི་བསྟན་བཅོས་དུ་མ་མཛད་པས་ཟག་པ་མེད་པའི་ཆོས་ཀྱི་སྦྱིན་པ་མཛད་པའོ། །གཉིས་པ་ནི། མཁན་པོ་སྒྲ་ཅན་འཛིན་བཟང་པོའི་བཀས་གཙུག་ལག་ཁང་བྱེ་བ་བརྩིགས་ཏེ་སངས་རྒྱས་ཀྱི་གསུང་ཐུགས་ཀྱི་རྟེན་བཙུགས་པ་དང༌། སྔར་བཤད་པ་ལྟར་མདོ་སྡེ་དང་རྒྱུད་སྡེ་མང་དུ་སྤྱན་དྲངས་ཤིང་དེའི་དོན་གསལ་བར་བྱེད་པའི་བསྟན་བཅོས་མཛད་པས་ལུང་གི་ཆོས་དང༌། ས་དང་པོ་མཐོང་བའི་ལམ་ཐོབ་པས་རྟོགས་པའི་ལམ་ཐོབ་པ་རྟོགས་པའི་ཆོས་ཀྱི་རྟེན་བཙུགས་པས་ཆོས་དཀོན་མཆོག་གི་རྟེན་བཙུགས་པ་དང༌། སྔར་བཤད་པ་ལྟར་བསྙེན་པར་རྫོགས་པའི་དགེ་སློང་དང་བྱང་ཆུབ་སེམས་དཔའ་དང་པོ་ལ་གནས་པའི་དགེ་འདུན་དུ་འགྱུར་ཏེ། གཞན་དེ་དག་ལ་བཀོད་པའི་སྒོ་ནས་དགེ་འདུན་དཀོན་མཆོག་གི་རྟེན་འཛུགས་པར་མཛད་པའོ༑ ༑རྗེས་སུ་བསྔགས་པའི་ཁྱད་པར་གསུམ་ཏེ། སྐྱེས་སྟོབས་ཀྱི་མཚན་གྱི་སྒོ་ནས་དང༌། འཇིག་རྟེན་ལ་གྲགས་པའི་སྒོ་ནས་དང༌། སངས་རྒྱས་ཀྱི་མདོ་རྒྱུད་དུ་མ་ནས་བསྔགས་པའོ། །དང་པོ་ནི། ན་ག་རྫུ་ན་ཞེས་པའི་གཱ་རིང་པོའི་སྲོག་ན་ཨ་གནས་པས་ན་ཨ་ག་རྫུ་ན་ཏེ་ཀླུ་སྲིད་སྒྲུབ་ཅེས་སྲིད་མི་མངོན་པར་བྱ་སྟེ་དོན་གྱིས་གནས་པས་ཀླུ་ཞེས་པ་ལྟ་བ་ངན་པའི་མཐའ་ལ་མི་གནས་པ་དང༌། ས་དང་པོ་ཡེ་ཤེས་ཀྱི་རྒྱ་མཚོ་སྐྱེ་བ་བརྙེས་པ་དང༌།

བདེ་བར་གཤེགས་པའི་གསུང་རབ་ཀྱི་བང་མཛོད་ཀྱི་བརྗོད་བྱ་ཟབ་མོ་རྟེན་འབྲེལ་སྐྱེ་འགག་མེད་པའི་རིན་པོ་ཆེ་ལ་མངའ་བརྙེས་པ་དང༌། མཐོང་བའི་དུག་ཆོས་ཐམས་ཅད་བདག་མེད་པར་ལྟ་བ་ལས་བྱུང་བའི་རིགས་པའི་མེས་རང་གཞན་གྱི་སྡེ་པས་བཏགས་པའི་གྲུབ་མཐའ་ངན་པ་བུད་ཤིང་མ་ལུས་པ་བསྲེགས་པ་དང༌། གྲུབ་མཐས་མ་བསླད་པའི་འཇིག་རྟེན་ཐ་མལ་པའི་ཡིད་ཀྱི་མུན་པ་སེལ་བར་མཛད་པ་སྟེ་སངས་རྒྱས་ཀླུ་དང་མཚུངས་པ་དང༌། སྲིད་སྒྲུབ་ཞེས་པ་གཉིས་སུ་མེད་པའི་ཡེ་ཤེས་ཀྱི་གསུང་དྲང་ཞིང་འབིགས་པ་རྒྱལ་པོ་སྲིད་སྒྲུབ་ཀྱི་མདའ་དང་འདྲ་བ་ཉིད་ཀྱི་གདུལ་བྱ་ལྷ་དང་བཅས་པའི་འཇིག་རྟེན་ལ་ཁམས་གསུམ་དུ་སྲིད་པའི་དགྲ་སྡེ་མ་ལུས་པ་བཅོམ་ནས་ཆོས་ཀྱི་རྒྱལ་པོ་ཆེན་པོ་སངས་རྒྱས་ཀྱི་རྒྱལ་སྲིད་བསྟོད་པར་མཛད་པ་སྟེ་གཉིས་ཀྱི་སྲིད་སྒྲུབ་དང༌། ཆོས་མཚུངས་པར་བསྟན་པའོ། །གཉིས་པ་ནི། འཛམ་བུ་གླིང་དུ་སངས་རྒྱས་གཉིས་པར་གྲགས་པའོ། །གསུམ་པ་ནི། འཕགས་པ་ལང་ཀར་གཤེགས་པ་ལས། སོ་སོ་རང་གི་ཐོག་པ་ནི། །རྟོག་གེ་པ་ཡི་སྤྱོད་ཡུལ་མིན། །མགོན་པོ་འདས་པའི་འོག་ཏུ་ནི། །འཛིན་པར་སུ་འགྱུར་བཤད་དུ་གསོལ། །ཞེས་མཉམ་བཞག་སོ་སོ་རང་གིས་རིག་པའི་ཡེ་ཤེས་ཀྱི་ཡུལ་སྒྲ་རྟོག་གེ་སྤྲོས་པ་ཞི་བའི་ཐེག་པ་སྟོན་པ་མྱ་ངན་ལས་འདས་ནས་སུ་ཞིག་གིས་འཛིན་ཞུས་པའི་ལན་དུ། བདེར་གཤེགས་མྱ་ངན་འདས་པའི་འོག།ཚུལ་རྣམས་འཛིན་པར་འགྱུར་བ་དེ། །དུས་དག་འདས་ནས་འབྱུང་བ་ནི། །བློ་གྲོས་ཆེན་པོ་ཁྱོད་ཞེས་བྱོས། །ལྷོ་ཕྱོགས་བཻ་ཏའི་ཡུལ་དུ་ནི། །དགེ་སློང་དཔལ་ལྡན་ཆེར་གྲགས་པ། །དེ་མིང་ཀླུ་ཞེས་བོད་པ་སྟེ། །ཡོད་དང་མེད་པའི་ཕྱོགས་འཇིག་པ། །ང་ཡི་ཐེག་པ་འཇིག་རྟེན་དུ། །བླ་མེད་ཐེག་ཆེན་རབ་བཤད་ནས། །རབ་ཏུ་དགའ་བའི་ས་བསྒྲུབས་ཏེ། །བདེ་བ་ཅན་དུ་དེ་འགྲོའོ།། ཞེས་དང༌། གཞན་ཡང༌། མདོ་རྒྱུད་དུ་མ་ནས་ངེས་དོན་གྱི་ཐེག་པ་ཡོད་མེད་ཀྱི་མཐའ་གཉིས་དང་བྲལ་བར་སློབ་དཔོན་ཀླུ་སྒྲུབ་ཀྱི་འགྲེལ་པར་གསུངས་སོ།

། ཞེས་མཁས་པ་སྔ་མ་རྣམས་བཞེད་དོ། །ཡོན་ཏན་དེ་ལྟ་བུ་མངའ་བ་ལྟ་སྨོས་ཀྱང་ཅི་དགོས། ལང་ཀར་གཤེགས་པ་དང་འཇམ་དཔལ་གྱི་རྩ་བའི་རྟོགས་པ་ལས་ས་དང་པོ་ཐོབ་ནས་བདེ་བ་ཅན་དུ་འབྱོན་པར་བཤད་ཅིང༌། རྔ་བོ་ཆེ་ལས་ས་བདུན་པར་བར་བཤད་དོ། །སྤྲིན་ཆེན་དང་རྔ་བོ་ཆེ་ལས་མ་འོངས་པ་ན་སངས་རྒྱ་བར་གསུངས་པ་ནི་འདོད་པ་ཁམས་སུ་སྤྲུལ་སྐུའི་སངས་རྒྱས་ཚུལ་ལ་དགོངས་པ་ཡིན་པས་སྒྲོན་གསལ་ལས་རྣལ་འབྱོར་བླ་མེད་ཀྱི་ལམ་གྱིས་ཀླུ་སྒྲུབ་ཀྱི་སྐུ་ཚེ་དེ་ཉིད་ལ་རྡོ་རྗེ་འཆང་གི་གོ་འཕང་ཐོབ་པར་གསུངས་པ་དང་མི་འགལ་ཏེ། སྟོན་པ་ཤཱཀྱ་ཐུབ་པ་ཚེ་ལོ་བརྒྱ་པའི་དུས་སུ་སངས་རྒྱ་བར་གསུངས་པ་དང༌། བསྐལ་བ་དུ་མའི་སྔོན་ནས་སངས་རྒྱས་པར་གསུངས་པ་མི་འགལ་བ་བཞིན་ནོ། །མགོན་པོ་ཀླུ་སྒྲུབ་ལྟ་བུའི་གང་གིས་ལོ་དྲུག་བརྒྱར་བཞུགས་ཀྱང་སངས་མི་རྒྱ་ན་བླ་མེད་ཀྱི་བརྒྱུད་ནས་གདུལ་བྱ་རབ་ཀྱིས་ཚེ་གཅིག་ལ་རྡོ་རྗེ་འཛིན་པའི་གོ་འཕང་ཐོབ་པར་གསུངས་པ་ལྟར་ཁས་བླངས་ཀྱང་ཚིག་ཙམ་དུ་ཟད་དོ། །རིག་པ་དྲུག་ཅུ་པའི་འགྲེལ་པ་ལས་མཛད་པ་མཐར་མ་ཕྱིན་པ་བཤད་པ་ནི། ཕར་ཕྱིན་ཐེག་པ་རྐྱང་པས་ལམ་བགྲོད་པའི་དབང་བྱས་པའོ། །གསུམ་པ་ནི། སྤྱིར་སློབ་དཔོན་གྱིས་བསྟན་བཅོས་མཛད་པ་ལ་སྦྱོར་བ་བརྒྱ་པ་ལ་སོགས་པ་རིགས་པའི་གནས་ཐུན་མོང་གི་བསྟན་བཅོས་དང༌༑ ནང་རིག་པ་ལ་ཡང་ཕར་ཕྱིན་གྱི་ཐེག་པ་གསལ་བར་བྱེད་པ་དང༌། གསང་སྔགས་རྡོ་རྗེ་ཐེག་པ་གསལ་བར་བྱེད་པ་དང༌། དེ་གཉིས་དོན་གཅིག་ཏུ་སྟོན་པ་དང་གསུམ་མཛད་དོ། །དང་པོ་ལ་ཡང༌། ལྟ་བ་གཙོར་སྟོན་པ། དབུ་མ་རིག་པའི་ཚོགས་དྲུག་དང་སྤྱོད་པ་གཙོ་བོར་སྟོན་པ་བྱང་ཆུབ་ཀྱི་ཚོགས་དང་མདོ་ཀུན་ལས་བཏུས་པ་དང་ཤེས་པའི་སྤྲིངས་ཡིག་སྟེ་གསུམ་དང༌། ལྟ་སྤྱོད་ཆ་མཉམ་རྒྱལ་པོ་ལ་གདམས་པ་རིན་པོ་ཆེའི་ཕྲེང་བའོ། །གསང་སྔགས་རྡོ་རྗེ་ཐེག་པ་གསལ་བར་བྱེད་པ་ནི་གསང་འདུས་རིམ་ལྔ་ལ་སོགས་པའོ། །དེ་གཉིས་དོན་གཅིག་ཏུ་སྟོན་པ་ནི་བྱང་ཆུབ་སེམས་འགྲེལ་ལོ།

།ཞེས་མཁས་པ་སྔ་མ་ཁ་ཅིག་བཞེད་དོ། །སྟོང་པ་ ཉིད་ལུང་གིས་སྒྲུབ་པ་ནི། མདོ་ཀུན་ལས་བཏུས་སོ། །རིགས་པས་སྒྲུབ་པ་ནི། རྩ་བ་ཤེས་རབ་དང་སྟོང་ཉིད་བདུན་ཅུ་པ། རྩོད་བཟློག་རིགས་པ་དྲུག་ཅུ་པ། ཞིབ་མོ་རྣམ་འཐགརིན་ཆེན་ཕྲེང་བ་དང་དྲུག་གོ །དེ་ཡང་ཡུལ་རྟེན་འབྲེལ་གྱི་དེ་ཁོ་ན་ཉིད་གཙོ་བོར་སྟོན་པ་དང༌། ཡུལ་ཅན་སྟོང་ཉིད་རྟོགས་པའི་ལམ་གྱི་འཁོར་བ་ལས་གྲོལ་བ་གཙོ་བོར་སྟོན་པ་དང་གཉིས་སུ་འདུས་སོ། དང་པོ་ལ་ཡང༌། རྩ་བ་ཤེས་རབ་ནི། གཞན་གྱིས་སྒྲོ་བཏགས་པའི་རང་བཞིན་སྒྲུབ་བྱ་འགོག་པ་ཡིན་ཏེ༑ དེ་ཉིད་ཀྱིས་གཙོ་བོར་གཞན་གྱི་དམ་བཅའ་འགོག་པའི་ཕྱིར་རོ། །ཞིབ་མོ་རྣམ་འཐག་ནི། སྒྲུབ་བྱེད་རྟོག་གེའི་ཚིག་དོན་བཅུ་དྲུག་ལ་སོགས་པ་འགོག་པར་བྱེད་པ་ཡིན་ཏེ། དེ་ཉིད་ལས་རྟོག་གེ་ཤེས་པའི་ང་རྒྱལ་གྱིས། གང་ཞིག་རྩོད་པར་མངོན་འདོད་པ། །དེ་ཡིས་ང་རྒྱལ་སྤང་བའི་ཕྱིར། །ཞིབ་མོ་རྣམ་འཐག་བཤད་པར་བྱ། །ཞེས་གསུངས་པའི་ཕྱིར་རོ། །རྩོད་བཟློག་ནི་རབ་བྱེད་དང་པོའི་གཞུང་ལས་འཕྲོས་པ་ཡིན་ཏེ། དངོས་པོ་རྣམས་ཀྱི་རང་བཞིན་ནི། །རྐྱེན་ལ་སོགས་པ་ཡོད་མ་ཡིན། །ཞེས་གསུངས་ལ། གལ་ཏེ་དངོས་པོ་ཐམས་ཅད་ཀྱི། །རང་བཞིན་ཀུན་ལ་ཡོད་མིན་ན། ཁྱོད་ཀྱི་ཚིག་ཀྱང་རང་བཞིན་མེད། །རང་བཞིན་བཟློག་པར་མི་ནུས་སོ། །འོན་ཏེ་ཚིག་སྟེ་རང་བཞིན་བཅས། ཁྱོད་ཀྱི་དམ་བཅའ་སྔ་མ་ཉམས།། མི་འདྲ་ཉིད་དེ་དེ་མིན་ན། །གཏན་ཚིགས་ཁྱད་པར་བརྗོད་པར་བྱོས། །ཞེས་བརྩད་པའི་ལན་དུ། དགག་བྱ་ནི་ཡང་མེད་པས་ན། །རང་བཞིན་ཅི་ཡང་མི་འགོག་གོ །དེ་ཕྱིར་འགོག་པར་བྱེད་དོ་ཞེས། །སྐུར་བ་དེ་ནི་ཁྱོད་ཀྱི་བཏབ། ། ཅེས་དང༌། ཇི་ལྟར་སྤྲུལ་པས་སྤྲུལ་པ་དང༌། །སྒྱུ་མའི་སྐྱེས་བུས་སྐྱེས་བུ་ལ། ། དགག་པ་བྱེད་པ་ཅི་འདྲ་བ། །དགག་པ་དེ་ཡང་དེ་འདྲར་འདོད། །ཅེས་གསུངས་པའི་ཕྱིར་རོ། །སྟོང་ཉིད་བདུན་ཅུ་པ་ནི། རབ་བྱེད་བདུན་པ་ལས་འཕྲོས་པ་ཡིན། དེ་ཉིད་ལས། རྨི་ལམ་ཇི་བཞིན་སྒྱུ་མ་བཞིན།

།དྲི་ཟའི་གྲོང་ཁྱེར་ཇི་བཞིན་དུ། །དེ་བཞིན་སྐྱེ་དང་དེ་བཞིན་གནས། །དེ་བཞིན་དུ་ནི་འཇིག་པ་གསུངས། །ཞེས་འདུས་བྱས་རང་བཞིན་གྱིས་གྲུབ་པ་བཀག་པ་དང༌། མདོ་ལས་དགེ་སློང་དག་གསུམ་པོ་འདི་དག་ནི་འདུས་བྱས་ཀྱི་མཚན་ཉིད་དེ། འདུས་བྱས་ནི་སྐྱེ་བ་དང་འཇིག་པ་དང་གནས་པ་གཞན་དུ་ཡང་འགྱུར་བར་མངོན་ནོ། །ཞེས་གསུངས་པ་གཉིས་འགལ་ལོ་ཞེས་བརྩད་པའི་ལན་དུ། གནས་པའམ་སྐྱེ་འཇིག་ཡོད་མེད་དམ། དམན་པའམ་མཉམ་པའི་ཁྱད་པར་ཅན། སངས་རྒྱས་འཇིག་རྟེན་བསྙད་དབང་གིས། ། གསུང་གིས་ཡང་དག་དབང་གིས་མིན། །ཞེས་གསུངས་པའི་ཕྱིར་རོ། །འཁོར་བ་ལས་གྲོལ་བ་གཙོ་བོར་སྟོན་པ་ཡང་རིགས་པ་དྲུག་ཅུ་པ་དང༌། རིན་ཆེན་ཕྲེང་བ་གཉིས་ཀྱིས་སྟོན་ཏེ། རིགས་པ་དྲུག་ཅུ་པ་ལས། ཡོད་པས་རྣམ་པར་མི་གྲོལ་ཏེ། ། མེད་པས་སྲིད་པ་འདི་ལས་མིན། །ཞེས་ཡོད་མེད་ཀྱི་མཐར་ལྷུང་བ་ལ་གྲོལ་བ་མེད་པར་བསྟན་ནས། དངོས་དང་དངོས་མེད་ཡོངས་ཤེས་པས། །བདག་ཉིད་ཆེན་པོ་རྣམ་པར་གྲོལ། །ཞེས་དངོས་པོ་ཡོད་མེད་ཀྱི་དེ་ཁོ་ན་ཉིད་ཕྱིན་ཅི་མ་ལོག་པར་ཤེས་པས་འཕགས་པ་རྣམས་འཁོར་བ་ལས་གྲོལ་བར་གསུངས་པའི་ཕྱིར་རོ། ། རིན་ཆེན་ཕྲེང་བ་ལས། དང་པོར་མངོན་པར་མཐོ་བའི་ཆོས། །ཕྱིས་ནི་ངེས་པར་ལེགས་འབྱུང་བ། །གང་ཕྱིར་མངོན་པར་མཐོ་ཐོབ་ན། །རིམ་གྱིས་ངེས་པར་ལེགས་པའོ། །ཞེས་མངོན་མཐོ་ངེས་ལེགས་གཉིས་འཐོབ་པའི་རིམ་པ་བསྟན་ནས༑ དེའི་སྒྲུབ་པ་མདོར་བསྡུ་ན། མདོར་ན་དད་དང་ཤེས་རབ་བོ། །དད་ཆེན་ཡིན་ཕྱིར་ཆོས་ལ་བརྟེན། །ཤེས་རབ་ལྡན་ཕྱིར་ཡང་དག་རིག།འདི་གཉིས་གཙོ་བོ་ཤེས་རབ་སྟེ། །དེའི་སྔོན་འགྲོ་དད་པ་ཡིན། །ཞེས་པས་མངོན་མཐོ་སྒྲུབ་བྱེད་ཡིད་ཆེས་ཀྱི་དད་པ་ཡིན་ལ། དེ་སྔོན་དུ་སོང་བ་ལས་ངེས་ལེགས་ཀྱི་སྒྲུབ་བྱེད་ཤེས་རབ་ཀྱི་སྣོད་དུ་གྱུར་པར་གསུངས་པའོ། །བཞི་པ་ནི། མདོ་ཀུན་ལས་བཏུས་ལས། ཆོས་ཟབ་མོ་ལ་མོས་པས་བསོད་ནམས་ཐམས་ཅད་སྡུད་པ་ཡིན་ཏེ། སངས་རྒྱས་སུ་མ་གྲུབ་ཀྱི་བར་དུ་འཇིག་རྟེན་པ་དང་འཇིག་རྟེན་ལས་འདས་པའི་ཕུན་སུམ་ཚོགས་པ་ཐམས་ཅད་འགྲུབ་པར་འགྱུར་ཏེ།

ཁྱེའུ་རིན་པོ་ཆེས་བྱིན་གྱིས་བརླབས་པའི་མདོ་ལས་འབྱུང་བ་འཇམ་དཔལ་བྱང་ཆུབ་སེམས་དཔའ་ཐབས་ལ་མཁས་པ་དང་བྲལ་བས་བསྐལ་བ་རྒྱ་སྟོང་དུ་ཕ་རོལ་ཏུ་ཕྱིན་པ་དྲུག་ལ་སྤྱད་པ་བས་གང་གི་ཆོས་ཀྱི་རྣམ་གྲངས་འདི་ཐེ་ཚོམ་དང་བཅས་པས་ཉན་པ་འདི་བསོད་ནམས་དེ་བས་ཆེས་མང་དུ་བསྐྱེད་ན་གང་ཐེ་ཚོམ་མེད་པར་ཉན་པ་ལྟ་ཅི་སྨོས། གང་ཡི་གེར་བྲིས་ནས་ལུང་འབོགས་པ་དང་འཆང་བ་དང་གཞན་དག་ལ་ཡང་རྒྱ་ཆེར་རབ་ཏུ་སྟོན་པ་ལྟ་ཅི་སྨོས། ཞཻས་གསུངས་སོ། །རྡོ་རྗེ་གཅོད་པ་ལས་ཀྱང༌། བཅོམ་ལྡན་འདས་ཀྱི་བཀའ་བསྩལ་ཏེ། རབ་འབྱོར་འདི་ཇི་སྙམ་དུ་སེམས། གང་གཱའི་ཀླུང་གི་བྱེ་མ་གང་ཇི་སྙེད་པ་གང་གཱའི་ཀླུང་ཡང་དེ་སྙེད་དུ་གྱུར་ན་གང་དེ་དག་གི་བྱེ་མར་གྱུར་པ་དེ་མང་བ་ཡིན་ནམ། རབ་འབྱོར་གྱིསགསོལ་པ། བཅོམ་ལྡན་འདས་གང་གཱའི་བྱེ་མ་སྙེད་དུ་གྱུར་པ་དེ་དག་ཉིད་ཀྱང་མང་ལགས་ན། དེ་དག་གི་བྱེ་མར་གྱུར་པ་ལྟ་སྨོས་ཀྱང་ཅི་འཚལ། བཅོམ་ལྡན་འདས་ཀྱི་བཀའ་བསྩལ་པ། རབ་འབྱོར་ཁྱོད་ལ་བསྒོའོ་ཁྱོད་ཀྱིས་ཁོང་དུ་ཆུད་པར་བྱའོ། །གང་གཱའི་ཀླུང་དེ་དག་གི་བྱེ་མ་ཇི་སྙེད་པ་དེ་སྙེད་ཀྱི་འཇིག་རྟེན་གྱི་ཁམས་སྐྱེས་པའམ་བུད་མེད་ལ་ལས་རིན་པོ་ཆེ་སྣ་བདུན་གྱིས་རབ་ཏུ་བཀང་སྟེ་དེ་པ་ལ་སྦྱིན་པ་བྱིན་ན་སྐྱེས་པའམ་བུད་མེད་དེ་གཞི་དེ་ལས་བསོད་ནམས་མང་དུ་བསྐྱེད་དམ། རབ་འབྱོར་གྱིས་གསོལ་པ། བཅོམ་ལྡན་འདས་མང་ལགས་སོ། །བདེ་བར་གཤེགས་པ་མང་ལགས་སོ། །བཅོམ་ལྡན་འདས་ཀྱི་བཀའ་བསྩལ་པ། གང་གི་ཆོས་ཀྱི་རྣམ་གྲངས་འདི་ལས་ཐ་ན་ཚིག་བཞི་པའི་ཚིགས་སུ་བཅད་པ་ཙམ་བཟུང་སྟེ། གཞན་དག་ལ་ཡང་དག་པར་བསྟན་ན་དེ་བས་ཆེས་བསོད་ནམས་མང་དུ་བསྐྱེད་དོ། 

།ཞེས་གསུངས་སོ་ཞེས་དང༌། དེ་པའི་མཛོད་ཀྱི་མདོ་ལས། མི་དགེ་བ་བཅུ་ཆེན་པོ་རྣམས་བགྲངས་ནས་དེ་དག་དང་ལྡན་པས་བདེན་པའི་ཆོས་ལ་འཇུག་ཅིང་ཆོས་ཐམས་ཅད་གདོད་མ་ནས་དག་པར་དད་པ་དང་མོས་པ་སེམས་ཅན་དེས་ངན་སོང་དུ་མི་འགྲོའོ་ཞེས་གསུངས་པ་དང༌། བདུད་བརྟུལ་བའི་ལེའུ་ལས། དགེ་སློང་གང་གིས་ཆོས་ཐམས་ཅད་ཤིན་ཏུ་དུལ་བར་ཤེས་ཤིང་ཉེས་པ་རྣམས་ཀྱི་ཐོག་མའི་མཐའ་ཡང་རང་བཞིན་གྱིས་དབེན་པར་ཤེས་ཏེ་ཉེས་པ་བྱུང་བའི་འགྱོད་པ་སེལ་ཞིང་བརྟན་པོར་མི་བྱེད་པས་མཚམས་མེད་པ་ཡང་གནོན་ན་ཆོ་ག་དང་ཚུལ་ཁྲིམས་ལ་ལོག་པར་ཞུགས་པ་ཕྲན་ཚེགས་ལྟ་ཅི་སྨོས་ཞེས་གསུངས་པ་དང༌། མ་སྐྱེས་དགྲའི་མདོ་ལས། མཚམས་མེད་བྱེད་པས་དམ་པའི་ཆོས་འདི་ཐོས་ནས་འཇུག་ཅིང་མོས་ན་དེའི་ལས་དེ་ལས་ཀྱི་སྒྲིབ་པ་ཡིན་ཞེས་ང་མི་སྨྲའོ། །ཞེས་པ་རྣམས་སློབ་དཔོན་གྱིས་གྲངས་བ་ལྟར་རོ། །བཞི་པ་བརྒྱ་པ་ལས། བསོད་ནམས་ཆུང་ངུས་ཆོས་འདི་ལ། །ཐེ་ཚོམ་ཟ་བར་ཡང་མི་འགྱུར། །ཐེ་ཚོམ་ཟ་བ་ཙམ་ཞིག་གིས།། སྲིད་པ་ཧྲུལ་པོར་བྱས་པར་འགྱུར། །ཞེས་དང༌། །གཞན་ཡང༌། མདོ་རྒྱུད་ཟབ་མོ་དུ་མ་ནས་ཤིན་ཏུ་ཕན་ཡོན་ཆེ་བར་གསུངས་ཤིང༌། ཐ་ན་སྟོང་ཉིད་ཀྱི་སྒྲ་ཙམ་ཐོས་པ་ལ་ཡང་སྐྱེ་བ་དཔགཏུ་མེད་པར་ཚོགས་བསགས་དགོས་པར་གསུངས་པའི་ཕྱིར་རོ༑ ༑ཕན་ཡོན་དེ་ལྟ་བུ་མཐོང་བའི་ཤེས་རབ་ཅན་གྱིས་ནི་ལུས་སྲོག་ཀྱང་བཏང་ནས་བྱང་ཆུབ་སེམས་དཔའ་རྟག་ཏུ་ངུས་ཤེས་རབ་ཀྱི་ཕ་རོལ་ཏུ་ཕྱིན་པ་ཇི་ལྟར་བཙལ་བ་བཞིན་དུ་བཙལ་ནས་ནང་གི་བདག་ཉིད་ཟབ་མོ་འདི་སེམས་པ་ལ་རྟག་ཏུ་འབད་པར་བྱ་སྟེ། བཞི་བརྒྱ་པ་ལས། ཡང་དག་མཐོང་ན་གནས་མཆོག་ལ། ། ཅུང་ཟད་མཐོང་ན་བཟང་འགྲོ་སྟེ། །དེ་ཕྱིར་ནང་བདག་སེམས་པ་ལ། །མཁས་པ་རྟག་ཏུ་བློ་གྲོས་བསྐྱེད། །ཅེས་གསུངས་པའི་ཕྱིར་རོ། །ལྔ་པ་ནི། ཟབ་མོ་སྟོང་པ་ཉིད་ཀྱི་སྒྲ་ཐོས་པ་ན་ཁ་ཅིག་མི་མོས་ནས་སྤངས་པས་ངན་སོང་དུ་ལྷུང་ལ། ཁ་ཅིག་མོས་ཀྱང་རང་བཞིན་གྱིས་སྟོང་པའི་དོན་གཏན་མེད་དུ་བཟུང་ནས་སྐུར་བ་འདེབས་པས་ན།

འཆད་པ་པོས་ཉན་པ་པོ་སྟོང་ཉིད་སྟོན་པའི་སྣོད་དུ་རུང་མི་རུང་གི་མཚན་མ་བརྟག་དགོས་པར་གསུང་ཏེ། འཇུག་པ་ལས། སོ་སོ་སྐྱེ་བོའི་དུས་ན་སྟོང་པ་ཉིད་ཐོས་ནས། །ནང་དུ་རབ་ཏུ་དགའ་བ་ཡང་དང་ཡང་དུ་འབྱུང༌། །རབ་ཏུ་དགའ་བ་ལས་བྱུང་མཆི་མས་མིག་བརླན་ཞིང༌། །ལུས་ཀྱི་བ་སྤུ་ལྡང་བར་གྱུར་པ་གང་ཡིན་པ། །དེ་ལ་རྫོགས་པའི་རྒྱས་བློ་ཡི་ས་བོན་ཡོད། །དེ་ཉིད་ཉེ་བར་བསྟན་པའི་སྣོད་ནི་དེ་ཡིན་ཏེ། །དེ་ལ་དམ་པའི་དོན་གྱིས་བདེན་པ་བསྟན་པར་བྱ། །དེ་ལ་དེའི་རྗེས་སུ་འགྲོ་བའི་ཡོན་ཏན་འབྱུང༌། །ཞེས་རྟགས་གསུམ་བཤད་དོ། །དེ་ལྟ་བུའི་སྣོད་ལྡན་གྱི་གང་ཟག་ལ་སྐྱོན་གསུམ་མེད་པར་མ་ཟད་ཉན་པའི་ཡོན་ཏན་འབྱུང་སྟེ། སྟོང་པ་ཉིད་ཉན་པ་ལ་དབུལ་པོས་གཏེར་རྙེད་པ་ལྟར། དགའ་ཞིང་ཚེ་རབས་གཞན་དུ་ཡང་མི་ཉམས་པའི་ཐབས་ཚེ་འདིར་ཚུལ་ཁྲིམས་བསྲུང་བ་སོགས་ལ་ཤིན་ཏུ་འབད་དགོས་པར་གསུངས་ཏེ། འཇུག་པ་ལས། རྟག་ཏུ་ཚུལ་ཁྲིམས་ཡང་དག་བླངས་ནས་འབད་པར་འགྱུར། །སྦྱིན་པ་གཏོང་བར་བྱེད་ཅིང་སྙིང་རྗེ་བརྟེན་པར་བྱེད། །བཟོད་པ་སྒོམ་བྱེད་དེའི་དགེ་བ་བྱང་ཆུབ་ཏུ། །འགྲོ་བ་གྲོལ་བར་བྱ་ཕྱིར་ཡོངས་སུ་བསྔོ་བར་བྱེད། །རྫོགས་པའི་བྱང་ཆུབ་སེམས་དཔའ་རྣམས་ལའང་གུས་པར་བྱེད། ཅེས་གསུངས་པ་ལྟར་རོ། །གསུང་རབ་ལ་ཐོས་བསམ་བྱེད་པའི་སྔོན་དུ་ཇི་ལྟར་བྱ་བའི་ཚུལ་བཤད་ཟིན་ཏོ།། །། ཀ༢ བཤད་པ་དངོས་ལ་འཇུག་པ་བཤད་པ། གཉིས་པ་བཤད་པ་དངོས་ལ་འཇུག་པ་ལ་གཉིས། དགོས་པ་བརྗོད་པས་མཚམས་སྦྱར་བ་དང༌། དགོས་ལྡན་བརྗོད་བྱ་ཉིད་བཤད་པའོ། །དང་པོ་ནི། གསུང་རབ་སྤྱིའི་གོ་སྤྱི་འཆག་པ་དང་བདག་མེད་ཕྲ་རགས་ཀྱི་རིམ་པ་ངེས་ནས་ཤིན་ཏུ་ཕྲ་བ་ཟབ་མོ་སྟོང་པ་ཉིད་ལ་རིམ་གྱྀས་འཇུག་པར་བྱ་བའི་ཕྱིར་དུ་ཕྱི་ནང་གི་གྲུབ་མཐའི་རྣམ་གཞག་ཅུང་ཞིག་བརྗོད་པར་བྱའོ། ། ཁ༡ གྲུབ་མཐའི་རྣམ་གཞག་བཤད་པ། གཉིས་པ་ནི་ལང་ཀར་གཤེགས་པ་ལས། ངའི་ཆོས་ཚུལ་རྣམ་གཉིས་ཏེ། ། བསྟན་པ་དང་ནི་གྲུབ་མཐའོ།

།བྱིས་པ་རྣམས་ལ་བསྟན་པ་བཤད། །རྣལ་འབྱོར་པ་ལ་གྲུབ་མཐའོ། །ཞེས་གསུངས་སོ། །དེ་ལ། གྲུབ་མཐའི་རྣམ་གཞག་དང༌། བྱེ་བྲག་དབུ་མའི་ལྟ་བ་གཏན་ལ་དབབ་པའོ། །དང་པོ་ལ་ཕྱི་རོལ་པ་དང༌། ནང་པ་གཉིས་སོ། ། ག༡ ཕྱི་རོལ་པའི་གྲུབ་མཐའ་བཤད་པ། དང་པོ་ནི། དཀོན་མཆོག་གསུམ་ལ་སྐྱབས་སུ་འགྲོ་ཞིང་དེ་ལས་གཞན་པའི་སྟོན་པ་ཡོད་པར་སྨྲ་བས་ན་ཕྱི་རོལ་པ་ཞེས་བྱའོ། །དེ་ལ་གྲུབ་པའི་མཐའ་བསམ་གྱིས་མི་ཁྱབ་ཀྱང་བསྡུ་ན་རྩ་བའི་སྡེ་དྲུག་ཏུ་འདུས་ཏེ། མུ་སྟེགས་བྱེ་བྲག་པ་དང༌༑ གྲངས་ཅན་པ་དང༌། སྤྱོད་པ་དང༌། རིག་པ་ཅན་པ་དང༌། གཅེར་བུ་པ་དང༌། འཇིག་རྟེན་རྒྱང་འཕེན་པའོ། །དེ་རྣམས་ཀྱིས་བརྟག་པར་ལྟ་བ་དང༌། ཆད་པར་ལྟ་བ་གཉིས་སུ་འདུས་ཏེ། དང་པོ་རྟག་པར་ལྟ་བའོ། །ཕྱི་མ་གཉིས་འཆད་པར་ལྟ་བའོ༑ ༑དེ་ལ་འཆད་པར་ལྟ་བ་རྣམས་ཀྱིས་ནི་སྐྱེས་པའི་ཆོས་ཐམས་ཅད་གློ་བུར་དུ་བྱུང་བའི་ཕྱིར་ཚེ་སྔ་ཕྱི་མེད་པར་འདོད། ཚེ་སྔ་མ་མེད་པས་རྒྱུ་མེད། ཚེ་ཕྱི་མ་མེད་པས་འབྲས་བུ་མེད། དེ་བས་དགེ་བ་སྤྱད་ཀྱང་བདེ་བ་འཐོབ་རྒྱུ་མེད། སྡིག་པ་བྱས་ཀྱང་སྡུག་བསྔལ་མྱོང་རྒྱུ་མེད། ཚེ་འདིའི་ཆེད་དུ་འཇིག་རྟེན་པའི་ལྷ་ལ་ཕྱག་འཚལ་བ་སོགས་བྱེད་དོ། །རྟག་པར་ལྟ་བ་རྣམས་ཀྱིས་ནི་ཚེ་ཕྱི་མར་ལྷ་མིའི་བདེ་བ་ཙམ་ཡོད་པར་མཐུན་ཅིང༌། སྤྱོད་པ་བ་མ་གཏོགས་གཞན་རྣམས་ཀྱིས་ཐར་པ་ཡོད་པར་འདོད་ཅིང་ཐམས་ཅད་མཁྱེན་པ་དང་དཀོན་མཆོག་གསུམ་མེད་པར་འདོད་ལ། ལས་འབྲས་ཀྱི་རྟེན་དུ་བདག་རྟག་པ་གཅིག་པུ་རང་དབང་ཅན་ཡོད་པར་ཁས་ལེན་པའོ། ། ག༢ ནང་པའི་གྲུབ་མཐའ་སྨྲ་བ་བཤད་པ། གཉིས་པ་ལ། ཡེ་ཤེས་སྙིང་པོ་ཀུན་ལས་བཏུས་ལས། སངས་རྒྱས་ཆོས་ནི་རྣམ་པ་བཞིར། །ཡིད་འདོད་རྣམས་ཀྱིས་མངོན་མཐོང་སྟེ། །བྱེ་བྲག་སྨྲ་ལ་སོགས་པའི་ལམ། །བཤད་པས་འདི་ཉིད་སྒྲུབ་པའོ། །ཞེས་གསུངས་པ་ལྟར། བྱེ་བྲག་ཏུ་སྨྲ་བ་མདོ་སྡེ་པ། སེམས་ཙམ་པ། དབུ་མ་པའོ། །དང་པོའི་མཚན་ཉིད། ནང་པའི་གྲུབ་མཐའ་སྨྲ་བའི་སྐྱེ་བུ་གང་ཞིག་རང་རིག་ཁས་མི་ལེན་ཞིང་ཕྱི་རོལ་གི་དོན་བདེན་པར་འདོད་པ།

དབྱེ་ན། ཁ་ཆེ་བྱེ་བྲག་ཏུ་སྨྲ་བ་དང༌། ཉི་འོག་བྱེ་བྲག་ཏུ་སྨྲ་བ་གཉིས་སོ། །དེ་དག་གི་འདོད་ལུགས་མདོ་སྡེར་བསྡུ་ན། ཡུལ་ཤེས་བྱ་ཐམས་ཅད་བཞི་ལྔར་འདུས་ཏེ། དེ་ཡང་ཐོག་མར་འདུས་བྱས་དང་འདུས་མ་བྱས་གཉིས། འདུས་བྱས་ལ་གཟུགས་ཅན་དང་གཟུགས་ཅན་མ་ཡིན་པ་གཉིས་སོ། །དང་པོ་ལ། དབང་པོ་ལྔ། དོན་ལྔ། རྣམ་པར་རིག་བྱེད་མ་ཡིན་པའི་གཟུགས་དང་བཅུ་གཅིག་གོ །གཟུགས་ཅན་མ་ཡིན་པ་ལ་མཚུངས་ལྡན་དང་མཚུངས་ལྡན་མ་ཡིན་པའི་འདུ་བྱེད་དོ། །དང་པོ་ལ། སེམས་དང་སེམས་བྱུང་ངོ༌། །འདུས་མ་བྱས་ཀྱི་གཞི་ལ་ནམ་མཁའ་དང༌། སོ་སོར་བརྟགས་འགོག་དང༌། སོ་སོར་བརྟགས་མིན་གྱི་འགོག་པའོ། །དེ་གཏན་ལ་འབེབས་པའི་གཞིར་བཟུང་ནས་བདེན་བཞི་མི་རྟག་པ་སོགས་བཅུ་དྲུག་གི་སྒོ་ནས་གོམས་པར་བྱས་པས་ཉན་ཐོས་ཀྱི་བྱང་ཆུབ་ཐོབ་བོ། །གཞི་དེ་དག་བདེན་པ་གཉིས་སུ་བསྡུ་ན། སྔོ་སེར་སོགས་རྫས་ཡོད་རྣམས་ནི་དོན་དམ་པའི་བདེན་པ་ཡིན་ལ། བུམ་པ་སོགས་བཏགས་ཡོད་རྣམས་ནི་ཀུན་རྫོབ་ཀྱི་བདེན་པ་ཡིན་ཏེ། མཛོད་ལས། གང་ལ་བཅོམ་དང་བློ་ཡི་གཞན། ། བསལ་ན་དེ་བློ་མི་འཇུག་པ། །བུམ་ཆུ་བཞིན་དུ་ཀུན་རྫོབ་ཏུ། །ཡོད་དེ་དོན་དམ་ཡོད་གཞན་ནོ་ཞེས་གསུངས་པའི་ཕྱིར་རོ། །དེས་ན་འདུས་བྱས་ཐམས་ཅད་དངོས་པོར་འདོད་ཅིང༌། འདུས་མ་བྱས་ཀྱི་ནམ་མཁའ་སོགས་རྟག་དངོས་སུ་འདོད་དོ། ། ཡུལ་ཅན་གྱི་འདོད་ལུགས་ལ་ཡང༌། མིག་ལ་སོགས་པ་དབང་པོ་གཟུགས་ཅན་རྣམས་ཀྱི་ཡུལ་མཐོང་ཞིང་མིག་ལ་སོགས་པའི་ཤེས་པས་གཟུགས་མཐོང་བར་མི་འདོད་ཡུལ་མཐོང་བའང་རྣམ་མེད་དུ་མཐོང་བར་འདོད་ཅིང༌། རང་རིག་མི་འདོད་ཤེས་པ་སྐད་ཅིག་ཆ་མེད་དང་རྡུལ་ཕྲན་སྐད་ཅིག་ཆ་མེད་ཡོད་པར་འདོད་དོ། ། འབྲས་བུ་ལ་ཡང་མཐར་ཐུག་ཐེག་པ་གསུམ་དུ་ངེས་ཤིང༌། དགྲ་བཅོམ་པའི་བར་དུ་འབྲས་བུ་ལ་ཉམས་པ་སྲིད་ཅིང༌། སོ་སོ་སྐྱེ་བོ་ལ་ཡང་ཆགས་བྲལ་མཚན་ཉིད་པ་ཡོད་པར་འདོད་དོ། །བདག་མེད་ཀྱི་འདོད་ཚུལ་མདོ་སྡེ་པའི་སྐབས་སུ་བརྗོད་པར་བྱའོ།

།གཉིས་པ་མདོ་སྡེ་པའི་མཚན་ཉིད། ནང་པའི་གྲུབ་མཐའ་སྨྲ་བའི་སྐྱེས་བུ་གང་ཞིག་རང་རིག་དང་ཕྱི་རོལ་དོན་དམ་བདེན་པར་འདོད་པའོ། །དབྱེ་ན། ཤེས་པ་སྐད་ཅིག་ལ་རྣམ་པ་དུ་མ་འཆར་བར་ཁས་ལེན་པའི་སྣ་ཚོགས་གཉིས་མེད་པ་དང༌༑ ཤེས་པ་གཅིག་ལ་རྣམ་པ་ཡང་གཅིག་ཁོ་ན་འཆར་བར་ཁས་ལེན་པ་སྒོ་ང་ཕྱེད་ཚལ་བ་དང༌། རྣམ་པ་དུ་མ་འཆར་བ་ན་ཤེས་པ་ཡང་དུ་མ་ཁས་ལེན་པ་གཟུང་འཛིན་གྲངས་མཉམ་པ་དང་གསུམ་སྟེ། སེམས་ཙམ་རྣམ་བདེན་པ་དང་མཐུན་པར་དབུ་མ་རྒྱན་ལས་གསུངས་སོ། །འདོད་པ་ནི། རྟག་མི་རྟག་གང་དུ་ཡང་བརྗོད་དུ་མེད་པའི་བདག་གནས་མ་བུ་པའི་སྡེ་པ་སོགས་ནང་སྡེ་པ་ཁ་ཅིག་འདོད་ཀྱང་ཐར་པ་འཐོབ་པའི་ཐབས་སུ་སྤྱིར་བདག་མེད་པའི་ལྟ་བ་ཁས་ལེན་དགོས་པར་སངས་རྒྱས་པའི་གྲུབ་མཐའ་སྨྲ་བ་ཐམས་ཅད་མཐུན་ཏེ། དེ་ལ་མདོ་སྡེ་པས་འདོད་པའི་བདག་མེད་པའི་ཚད་ཉིད་ནི་ཕུང་པོ་ལྔ་དང་མཚན་ཉིད་མི་མཐུན་པའི་ཕྱིར་རང་སྐྱ་ཐུབ་པའི་རྫས་ཡོད་ཙམ་ཞིག་བཀག་པས། གང་ཟག་གི་བདག་མེད་ཡོངས་སུ་རྫོགས་པར་གཏན་ལ་ཕེབས་ཤིང་དེ་ལས་ལྷག་པའི་བདག་མེད་གཏན་ལ་དབབ་རྒྱུ་མེད་དོ། །དེ་ལྟ་བུའི་གང་ཟག་གི་བདག་འཛིན་ཡང་འཁོར་བའི་རྩ་བ་བྱེད་ཅིང་དེ་ལོག་པས་འཁོར་བ་ལྡོག་པར་འདོད་དོ། །ཆོས་ཀྱི་བདག་མེད་ཁས་མི་ལེན་ཅིང༌། ཡུལ་ཅན་ཤེས་པ་དང་ཡུལ་གཟུགས་སོགས་བདེན་པར་འདོད། ཤེས་པས་ཡུལ་རྟོགས་པ་ཡང་རྣམ་པ་ཤར་བའི་སྒོ་ནས་རྟོགས་ཤིང༌། དབང་པོས་གཟུགས་མཐོང་བར་མི་འདོད་དོ། །འབྲས་བུ་ལ་ཐར་ཐུག་ཐེག་པ་རང་རིག་ཡིན་པས་རང་རིག་ཀྱང་འདོད་དོ། །གལ་ཏེ་ཤེས་པ་སྐད་ཅིག་ཆ་མེད་དང༌། རྡུལ་ཕྲན་སྐད་ཅིག་ཆ་མེད་མེད་ན་རྒྱུན་དང་རགས་པ་བསྐལ་བ་སོགས་མེད་པར་འགྱུར་ལ། དེ་ལྟ་ན་ལས་རྒྱུ་འབྲས་ཡང་མེད་པར་འགྱུར་རོ། །དེ་ན་ལས་རྒྱུ་འབྲས་ཁས་ལེན་ན་རྒྱུན་དང་རགས་པ་སོགས་འཇོག་དགོས་ལ་དེ་འཇོག་པ་ལ་ཤེས་པ་སྐད་ཅིག་ཆ་མེད་རྡུལ་ཕྲན་སྐད་ཅིག་ཆ་མེད་ངེས་པར་ཁས་ལེན་དགོས་ཏེ་སྐད་ཅིག་མ་དུ་མ་འདུས་པ་ལ་རྒྱུན་དང་རྡུལ་ཕྲན་ཆ་མེད་དུ་མ་འདུས་པ་ལ་རགས་པའི་ཐ་སྙད་བྱེད་པའི་ཕྱིར་རོ།

།གཞན་དུ་ན་མཐོང་བ་དང་སྒྲིབ་ཐོགས་བྱེད་པ་མེད་པར་འགྱུར་ཏེ། རགས་པ་རྩོམ་བྱེད་ཀྱི་རྡུལ་ཕྲན་ཆ་མེད་པའི་ཕྱིར་རོ། །དངོས་པོ་ཡིན་ན་ཆ་བཅས་ཡིན་པས་ཁྱབ་ན་དུས་ཀྱི་ཐུང་ཤོས་དང་གཟུགས་ཅན་གྱི་ཐུང་ཤོས་མི་སྲིད་པར་འགྱུར་ལ་དེ་ལྟ་ན་དུས་ཀྱི་རིང་ཤོས་དང༌། གཟུགས་ཅན་གྱི་ཆེ་ཤེས་མི་སྲིད་པར་འགྱུར་རོ། །དེས་ན་ལས་རྒྱུ་འབྲས་ཁས་ལེན་པ་ལ་ངེས་པར་བདེན་དངོས་ཁས་ལེན་དགོས་སོ། །དེ་ལ་གཟུགས་སོགས་དོན་དམ་པར་ཡུལ་རང་ངོས་ནས་གྲུབ་པ་རྣམས་ནི་དོན་དམ་བདེན་པ་ཡིན་ལ། རགས་པ་དང་རྒྱུན་ལ་སོས་པ་རྟོག་པས་བཏགས་པ་རྣམས་ནི་ཀུན་རྫོབ་བདེན་པར་འདོད་དོ། །དུས་གསུམ་ལ་ཡང་འདས་པ་དང་མ་འོངས་པ་རྫས་སུ་མ་གྲུབ། ད་ལྟར་བ་རྫས་སུ་གྲུབ་པར་འདོད་དོ། །གསུམ་པ་སེམས་ཙམ་པའི་མཚན་ཉིད། ཐེག་པ་ཆེན་པོའི་གྲུབ་མཐའ་སྨྲ་བའི་སྐྱེས་བུ་གང་ཞིག་ཕྱི་རོལ་གྱི་དོན་མི་འདོད་ཅིང་ཤེས་པ་བདེན་པར་ཁས་ལེན་པ༑ ༑དབྱེ་ན། རྣམ་བདེན་པ་དང༌། རྣམ་རྫུན་པའོ། །དང་པོ་ལ་སྔར་མདོ་སྡེ་པ་ལྟར༑ སྣ་ཚོགས་གཉིས་མེད་པ་དང༌། སྒོ་ང་ཕྱེད་ཚལ་བ་དང༌། རྣམ་ཤེས་གྲངས་མཉམ་པའོ། །གཉིས་པ་ལ་ཡང༌། ཀུན་རྫོབ་ཀྱི་སྣང་བ་མཐའ་དག་མ་རིག་པའི་བག་ཆགས་ཀྱི་དབང་གིས་སྣང་བ་ཡིན་པས་མ་རིག་པ་ལོག་ན་སྣང་བ་བཟློག་པའི་ཕྱིར་སངས་རྒྱས་ལ་རྫུན་སྣང་མེད་པར་འདོད་པ་དྲི་མ་མེད་པ་དང༌། ཀུན་རྫོབ་ཀྱི་སྣང་བ་མ་རིག་པ་དང་འབྲེལ་བ་མེད་པས་མ་རིག་པ་ལོག་ཀྱང་དེ་མི་ལྡོག་པའི་སྤྱིར་སངས་རྒྱས་ལ་ཡང་རྫུན་སྣང་ཡོད་པར་འདོད་པ་དྲི་བཅས་པ་གཉིས་སོ།། དེ་དག་གི་འདོད་པའི་ཚུལ་ཇི་ལྟ་བུ་ཞེ་ན། དེ་ལ་རྗོད་བྱེད་དྷཱི།ང་ངེས་ཀྱི་རྣམ་གཞག་དང༌། བརྗོད་བྱ་གཏན་ལ་དབབ་པའི་ཚུལ་ལོ། །དང་པོ་ནི། མདོ་གང་ལ་བརྟེན་ནས་དྲང་ངེས་ཇི་ལྟ་བུ་འབྱེད་པ་ཡིན་ཞེ་ན། མདོ་དགོངས་འགྲེལ་གྱི་རྗེས་སུ་འབྲང་བ་ཡིན་ལ། དེ་ཡང་བྱང་ཆུབ་སེམས་དཔའ་རྣམས་ཀྱིས་དྲི་བ་བཅུ་ཞུས་པའི་ལན་དུ་མདོ་དགོངས་པ་ངེས་འགྲེལ་གསུངས་སོ།

།དེའི་ནང་ནས་ཀྱང༌། དོན་དམ་ཡང་དག་འཕགས་ཀྱིས། དྲང་ངེས་ཀྱི་དོན་ཞུས་པ་དང༌། སྟོན་པས་དེའི་ལན་གསུངས་པའི་དོན་ཅུང་ཟད་གཅིག་བརྗོད་ན། དོན་དམ་ཡང་དག་འཕགས་ཀྱི་དྲི་བ་ཞུས་པ་ནི། བཀའ་དང་པོ་ལས་བཅོམ་ལྡན་འདས་ཀྱི་གཟུགས་སོགས་ཆོས་ཐམས་ཅད་རང་གི་མཚན་ཉིད་ཀྱིས་གྲུབ་པར་གསུང་ལ། བཀའ་བར་པ་ལས། ཆོས་ཐམས་ཅད་ངོ་བོ་ཉིད་མ་མཆིས་པ། མ་སྐྱེས་པ། མ་འགགས་པ། གཟོད་མ་ནས་ཞི་བ། རང་བཞིན་གྱིས་མྱ་ངན་ལས་འདས་པ། ཞེས་ཀྱང་གསུངས་ལགས་ན། ངོ་བོ་ཉིད་མེད་པ་སོགས་གསུངས་པའི་དགོངས་གཞི་དང་དགོས་པ་གང་ཡིན་ཞེས་ཞུས་སོ། །འོ་ན་རང་གི་མཚན་ཉིད་ཀྱིས་གྲུབ་པར་གསུངས་པའི་དགོངས་པ་ཇི་ལྟར་ཡིན་ཞེས་མི་ཞུ་བའི་རྒྱུ་མཚན་གང་ཞེ་ན། ངོ་བོ་ཉིད་མེད་པར་གསུངས་པའི་དགོངས་གཞི་སོགས་གསུངས་པས་རང་གི་མཚན་ཉིད་ཀྱིས་ཡོད་པར་གསུངས་པའི་ཚུལ་ཡང་བདེ་བླག་ཏུ་རྟོགས་པར་འགྱུར་བའི་ཕྱིར་མ་ཞུས་སོ། །སྟོན་པས་ལན་གསུངས་པ་ནི། དགོངས་གཞི་མཚན་ཉིད་གསུམ་ལ་དགོངས་ནས་ཆོས་ཐམས་ཅད་ངོ་བོ་ཉིད་མེད་པའོ་ཞེས་གསུངས་སོ། །དེ་ལྟར་ཡང་སུམ་ཅུ་པ་ལས། ངོ་བོ་ཉིད་ནི་རྣམ་གསུམ་ཀྱི། །ངོ་བོ་ཉིད་མེད་རྣམ་གསུམ་ལ། དགོངས་ནས་ཆོས་རྣམས་ཐམས་ཅད་ནི། །ངོ་བོ་ཉིད་མེད་བསྟན་པ་ཡིན། །ཅེས་གསུངས་པ་ལྟར་རོ།། གསུམ་པ་གང་ཞེ་ན། ཀུན་བཏགས་མཚན་ཉིད་ངོ་བོ་ཉིད་མེད་པ་དང༌། གཞན་དབང་སྐྱེ་བ་ངོ་བོ་ཉིད་མེད་པ་དང༌། ཡོངས་གྲུབ་དོན་དམ་པ་ངོ་བོ་ཉིད་མེད་པའོ།། ངོ་བོ་ཉིད་མེད་པའི་ཚུལ་ཇི་ལྟ་བུ་ཞེ་ན། ཀུན་བཏགས་ལ་མཚན་ཉིད་ངོ་བོ་ཉིད་མེད་པའི་ཚུལ་ནི་མིང་བརྡས་བཞག་པ་ཙམ་ཡིན་གྱི་རང་གི་མཚན་ཉིད་ཀྱིས་མ་གྲུབ་པའི་ཕྱིར་དེ་སྐད་ཅེས་བྱའོ། །གཞན་དབང་ལ་སྐྱེ་བ་ངོ་བོ་ཉིད་མེད་པའི་ཚུལ་ནི༑ རྐྱེན་གཞན་གྱི་དབང་གིས་སྐྱེ་བ་ཡིན་གྱི་བདག་ལས་སྐྱེ་བ་མེད་པའི་ཕྱིར་དེ་སྐད་ཅེས་བྱའོ། །དོན་དམ་པ་ངོ་བོ་ཉིད་མེད་པ་ནི་གཞན་དབང་དང་ཡོངས་གྲུབ་ལ་གསུངས་པ་གཉིས་ལས་དང་པོ་ནི།

གང་ལ་དམིགས་ནས་སྒྲིབ་པ་ཟད་པར་འགྱུར་བའི་དམིགས་པ་ནི་དོན་དམ་པ་ཡིན་ལ་གཞན་དབང་དེར་མེད་པས་ན་དོན་དམ་པ་ངོ་བོ་ཉིད་མེད་པའི་ཕྱིར་རོ། །འོ་ན་ཀུན་བཏགས་ཀྱིས་ཀྱང་དོན་དམ་པ་ངོ་བོ་ཉིད་མེད་པར་ཅིའི་ཕྱིར་མི་བཞག་ཞེ་ན། རྣམ་དག་གི་དམིགས་པ་མ་ཡིན་པ་ཙམ་གྱི་ཡིན་ན་བདེན་ཡང་ལོག་རྟོག་དགག་པ་ལ་ལྟོས་པའི་ཕྱིར་དོན་དམ་པ་ངོ་བོ་ཉིད་མེད་པ་གཞན་དབང་ལ་གསུངས་པ་ཀུན་བཏགས་ལ་གསུངས་པ་ཡང་སྐྱོན་མེད་དོ། །ལོག་རྟོག་གང་ཞེ་ན་ཡོངས་གྲུབ་ལ་དམིགས་ནས་གོམས་པ་སྒྲིབ་པ་ཟད་ན་ཆོས་ཅན་གཞན་དབང་ལ་ཡང་དམིགས་དགོངས་པས་གཞན་དབང་ཡང་རྣམ་དག་གི་དམིགས་པ་ཡིན་པར་འགྱུར་ལ་དེ་ལྟར་དམ་དོན་པར་འགྱུར་རོ་སྙམ་དུ་དོགས་པ་སྐྱེ་ལ། ཀུན་བཏགས་ལ་དེ་ལྟ་བུའི་དོགས་པ་མི་སྐྱེ་སྟེ་བཀག་པ་ལ་དམིགས་ན་དགག་གཞི་ལ་དམིགས་སམ་སྙམ་པའི་དོགས་པ་སྐྱེ་ལ། དགག་བྱ་ལ་དམིགས་སམ་སྙམ་པའི་དོགས་པ་མི་སྐྱེ་བའི་ཕྱིར་རོ། །དཔེར་ན་སྒྲ་མི་རྟག་པ་ལ་དམིགས་ནས་སྒྲ་རྟག་འཛིན་བཟློག་ཀྱང་སྒྲ་ལ་དམིགས་པས་སྒྲ་རྟག་འཛིན་མི་བཟློག་ཅིང་སྒྲ་རྟག་པ་ལ་དམིགས་པ་མི་འགལ་བ་བཞིན་ནོ། །ཡོངས་གྲུབ་ལ་གསུངས་པ་ནི་དོན་དམ་པ་ཡང་ཡིན་ལ་དངོས་པོའི་ངོ་བོ་ཉིད་མེད་པ་ཡང་ཡིན་པས་ན་དོན་དམ་ངོ་བོ་ཉིད་མེད་པ་ཞེས་བྱའོ། །གསུམ་པོ་དེ་དཔེ་ཇི་ལྟ་བུ་ཞེ་ན། ཀུན་བཏགས་ནི་ནམ་མཁའི་མེ་ཏོག་དངོས་པོར་མེད་པ་དང་གཞན་དབང་ནི་སྒྱུ་མ་ལྟ་བུ་དང༌། ཡོངས་གྲུབ་ནི་ཐོགས་བཅས་ཀྱི་གཟུགས་བཀག་པའི་ནམ་མཁའི་དཔེས་གསུངས་སོ། །མདོ་ལས་གཞན་དབང་དངོས་པོར་ཡོད་པས་སྐྱེ་བ་མེད་པ་སོགས་ཀྱི་དགོངས་གཞིར་གསུངས་སོ། །ཀུན་ལས་བཏུས་ལས་ངོ་བོ་ཉིད་གསུམ་ག་རང་རང་གི་སྐབས་ཀྱི་ངོ་བོ་མེད་རྒྱུ་དེའི་དབང་དུ་བྱས་ན་སྐྱེ་བ་མེད་པ་སོགས་ཀྱི་དགོངས་གཞིར་ཡང་གསུངས་སོ། །མདོ་འདིས་དྲང་ངེས་སུ་འཇོག་པའི་ཚུལ་ནི་ལེགས་པར་ཕྱེ་བ་དང་མ་ཕྱེ་བ་གཉིས་ཡིན་ལ་དྲང་ངེས་སུ་འཇོག་པའི་མཚན་གཞི་ནི་ཆོས་རྣམས་ལ་རང་གི་མཚན་ཉིད་ཀྱིས་གྲུབ་པའི་ངོ་བོ་ཉིད་ཡོད་མཉམ་དང་མེད་མཉམ་དང༌།

ཡོད་མེད་ལེགས་པར་ཕྱེ་བ་གསུམ་ཡིན་ནོ། །དབུ་སེམས་གཉིས་སྒྲ་ཇི་བཞིན་པ་ལ་རིགས་པའི་གནོད་བྱེད་ཡོད་མེད་གཉིས་དྲང་ངེས་སུ་འཇོག་པའི་ཚུལ་མི་མཐུན་ནོ། །དེས་ན་བཀའ་དང་པོ་དང་བར་བ་དྲང་དོན་དུ་འགྲེལ་ཚུལ་དང༌། ཐ་མ་ངེས་དོན་དུ་འགྲེལ་ཚུལ་ལོ། །དང་པོ་ལ་གཟུགས་སོགས་ཕྱི་རོལ་གྱི་དོན་ཡོད་པར་གསུངས་པའི་དགོངས་གཞི་ནི་རྣམ་ཤེས་ཀྱི་བག་ཆགས་སྨིན་པ་ལས་བྱུང་བའི་ས་བོན་དང་སྣང་བ་ལ་དགོངས་ནས་གསུངས་ཏེ། ཉི་ཤུ་པ་ལས༑ རང་གི་ས་བོན་གང་ལས་སུ་རྣམ་རིག་སྣང་བ་གང་འབྱུང་བ། །དེ་དང་དེའི་སྐྱེ་མེད་ནི། །རྣམ་པ་གཉིས་སུ་ཐུབ་པས་གསུངས། །ཞེས་གསུངས་པ་ལྟར་རོ། ། དགོས་པ་ཡང༌། ཉི་ཤུ་པ་ལས། གཟུགས་སོགས་སྐྱེ་མེད་ཡོད་པར་ནི། །དེས་འདུལ་བ་ཡི་སྐྱེ་བོ་ལ། །དགོངས་པའི་དབང་གིས་གསུངས་པ་སྟེ། །བརྫུས་ཏེ་སྐྱེས་པའི་སེམས་ཅན་བཞིན། །ཞེས་པ་ལྟར་རོ། །སྒྲ་ཇི་བཞིན་པ་ལ་གནོད་བྱེད་ནི་ཕྱི་དོན་འགོག་པའི་རིགས་པ་རྣམས་སོ། །བཀའ་བར་པ་ལ་གཟུགས་སོགས་ཆོས་ཐམས་ཅད་ངོ་བོ་ཉིད་མེད་པར་གསུངས་པ་ཡང་དགོངས་གཞི་མཚན་ཉིད་གསུམ་ལ་དགོངས་ནས་དགོས་པ་བཀའ་དང་པོ་སྒྲ་ཇི་བཞིན་པར་འཛིན་པའི་རྟག་ལྟ་དགག་པའི་ཆེད་དུའོ། །སྒྲ་ཇི་བཞིན་པ་ལ་གནོད་བྱེད་ནི་སྒྲ་ཇི་བཞིན་པར་གཟུང་ན་མཚན་ཉིད་གསུམ་ཀ་ལ་སྐུར་འདེབས་སུ་འགྱུར་རོ་ཞེས་པའི་རིགས་པའོ། ། བཀའ་དང་པོ་དང་བར་པ་གཉིས་དྲང་དོན་དུ་འཆད་ཚུལ་མི་འདྲ་སྟེ། གང་ལ་དགོངས་ནས་གཟུགས་སོགས་སྐྱེ་མཆེད་ཡོད་པར་གསུངས་པའི་དགོངས་པའི་དོན་མདོ་སྡེ་ཉིད་ཀྱི་བརྗོད་བྱ་མ་ཡིན་གྱི་ཕྱི་རོལ་སྐྱེ་མཆེད་ཡོད་པར་གསུངས་པའི་སྒྲ་ཇི་བཞིན་པ་བརྗོད་བྱ་ཡིན་ནོ། །བར་པ་ལས་དོན་དམ་པར་ངོ་བོ་ཡེ་མེད་དུ་གསུངས་པའི་སྒྲ་ཇི་བཞིན་པའི་མདོའི་དོན་མ་ཡིན་གྱི་གང་ལ་དགོངས་ནས་ངོ་བོ་ཉིད་མེད་ཚུལ་གསུམ་ནི་བཀའ་བར་པའི་མདོའི་དོན་ཡིན་ནོ། །དེས་ན་འཁོར་ལོ་ཕྱི་མ་གཉིས་ཀྱི་དགོངས་པ་གཅིག་ཡིན་ནོ།

།འོ་ན་དྲང་དོན་དང་ངེས་དོན་ཡིན་མིན་གྱི་ཁྱད་པར་མི་རུང་ངོ་ཞེ་ན། སྐྱོན་མེད་དེ། བཀའ་བར་པ་ལས་གསུངས་པའི་སྒྲ་ཇི་བཞིན་པ་མདོའི་དོན་དུ་འཛིན་པ་བཀག་ནས་དེ་ལས་གཞན་པའི་དོན་ཡོད་པར་དགོངས་འགྲེལ་གྱིས་སྟོན་པས་ངེས་དོན་དང༌། བར་བས་མདོའི་དོན་དེ་ལེགས་པར་གསལ་བར་མ་ཕྱེ་ཞིང་སྒྲ་ཇི་བཞིན་པར་བཟུང་དུ་མི་རུང་བར་དེ་ལས་དོན་གཞན་དུ་དྲང་དགོས་པས་ན་དྲང་དོན་ཡིན་ནོ། །གསུམ་པ་ནི། བཀའ་དང་པོ་རང་གི་མཚན་ཉིད་ཀྱིས་ཡོད་པ་དང༌། བར་པ་ལས་མེད་པར་གསུངས་པའི་དགོངས་པ་སོ་སོར་ཕྱེ་ནས་སྟོན་པས་ན་ལེགས་པར་རྣམ་པར་ཕྱེ་བ་དང་ལྡན་པའི་ཆོས་ཀྱི་འཁོར་ལོ་ཐ་མ་འདི་ནི་ངེས་པའི་དོན་ཡིན་ནོ། །གཉིས་པ་བརྗོད་བྱ་གཏན་ལ་དབབ་པ་ལ་རྟགས་ཀྱི་དགག་བྱ་ངོས་བཟུང་བ་དང་འགོག་པའི་ཚུལ་ལོ། དང་པོ་ནི། མདོ་དགོངས་འགྲེལ་ལས་ངོ་བོ་དང་ཁྱད་པར་དུ་བཏགས་པ་རང་གི་མཚན་ཉིད་ཀྱིས་མ་གྲུབ་པ་ཆོས་ཀྱི་བདག་མེད་དུ་བཤད་པ་གཞན་དབང་ལ་ངོ་བོ་དང་ཁྱད་པར་དུ་བཏགས་པའི་ཀུན་བཏགས་གཞན་དབང་གི་གཤིས་སུ་གྲུབ་པའི་ཆོས་ཀྱི་བདག་ཡིན་ལ། དེར་འཛིན་པ་ཆོས་ཀྱི་བདག་འཛིན་ཡིན་ནོ། །ངོ་བོ་དང་ཁྱད་པར་དུ་བཏགས་པའི་ཀུན་བཏགས་གང་ཞེ་ན། འདི་གཟུགས་སོ་ཞེས་ངོ་བོ་དང་འདི་གཟུགས་ཀྱི་སྐྱེ་བའོ་ཞེས་ཁྱད་པར་དུ་བཏགས་པའོ། །དེས་ན་ངོ་བོ་དང་ཁྱད་པར་དུ་བཏགས་པའི་ཀུན་བཏགས་ནི་སྔོན་པོ་རྟོག་པའི་ཞེན་གཞི་ཡིན་པའི་ཞེན་པ་ཡིན་པ་སྔོན་པོའི་གཤིས་སུ་གྲུབ་པ་ནི་ཆོས་བདག་ཡིན་ལ། དེར་འཛིན་པ་ཆོས་ཀྱི་བདག་འཛིན་ཡིན་ནོ། །ཡང་སྔོན་པོ་དང་སྔོན་འཛིན་མིག་ཤེས་ལྟ་བུ་གཟུང་འཛིན་རྫས་ཐ་དད་པ་ནི་ཆོས་བདག་ཡིན་ལ་དེར་འཛིན་པ་ནི་ཆོས་ཀྱི་བདག་འཛིན་ཡིན་ནོ། །གཉིས་པ་ལ་ལུང་གིས་འགོག་པ་དང༌། རིགས་པས་འགོག་པའོ། །དང་པོ་ནི༑ མདོ་ལས་ཀྱེ་རྒྱལ་བའི་སྲས་དག་འདི་ལྟ་སྟེ་ཁམས་གསུམ་པོ་འདི་དག་ནི་སེམས་ཙམ་མོ་ཞེས་གསུངས་པའོ། །གཉིས་པ་ནི། །ཐེག་བསྡུས་ལས།

མིང་གི་སྔ་རོལ་བློ་མེད་ཕྱིར། །མང་བའི་ཕྱིར་དང་མ་ངེས་ཕྱིར། །དེ་ཡི་བདག་ཉིད་བདག་མང་དང༌། །བདག་འདྲེས་འགལ་བས་གྲུབ་པར་འགྱུར། །ཞེས་གསུངས་པ་ལྟར་ངོ་བོ་དང་ཁྱད་པར་དུ་བཏགས་པའི་ཀུན་བཏགས་གཞན་དབང་གི་གཤིས་སུ་གྲུབ་པ་འགོག་པའི་རིགས་པ་དང༌། རྣམ་ངེས་ལས། ལྷན་ཅིག་དམིགས་པ་ངེས་པའི་ཕྱིར༑ ༑སྔོ་དང་དེ་བློ་གཞན་མ་ཡིན། །ཞེས་པ་ལྟར་ལྷན་ཅིག་དམིགས་ངེས་ཀྱི་རྟགས་ཀྱི་གཟུང་འཛིན་རྫས་ཐ་དད་འགོག་པ་དང༌། སློབ་དཔོན་དབྱིག་གཉེན་གྱིས༑ དྲུག་གིས་ཅིག་ཅར་སྦྱར་བ་ན། །ཕྲ་རབ་རྡུལ་ཆ་དྲུག་ཏུ་འགྱུར། །དྲུག་པོ་དག་ནི་གོ་གཅིག་ན། །གོང་བུ་རྡུལ་ཕྲན་ཙམ་དུ་འགྱུར། །ཞེས་པ་ལྟར། རྡུལ་ཕྲན་སྐད་ཅིག་ཆ་མེད་འགོག་པའི་རིགས་པ་རྣམས་སོ། །དེས་ན་མདོ་དགོངས་འགྲེལ་ལས༑ ཀུན་བཏགས་གཞན་དབང་གི་གཤིས་སུ་གྲུབ་པས་སྟོང་པ་ཆོས་ཀྱི་བདག་མེད་དུ་བཤད་པ་ལྟར་ཐོགས་མེད་སྐུ་མཆེད་ཀྱང་དེ་ལྟར་བཞེད་པ་དང༌། རྣམ་འགྲེལ་ལས། དེ་ལ་ཅིག་ནི་མེད་པས་ཀྱང༌། །གཉིས་ཀ་ཉམས་པར་འགྱུར་བ་ཡིན༑ ༑དེ་ཕྱིར་གཉིས་སྟོང་གང་ཡིན་པ། །དེ་ནི་དེ་ཡིའང་དེ་ཉིད་ཡིན། །ཞེས་གཟུང་འཛིན་རྫས་ཐ་དད་དུ་གྲུབ་པས་སྟོང་པ་ཆོས་ཀྱི་བདག་མེད་དུ་གསུངས་ཤིང༌༑ མདོ་ལས་ཆོས་ཐམས་ཅད་རང་བཞིན་མེད་པར་གསུངས་པའི་དོན་ཡང་དགོངས་པ་དེ་ཉིད་དུ་འཆད་དེ། དངོས་རྣམས་ཐ་དད་གནས་པ་ནི། །དེ་ཐ་དད་ལ་བརྟེན་པ་ཡི་ན། 

།དེ་ནི་བསླད་པ་ཉིད་ཡིན་ན། །དེ་དག་ཐ་དད་ཀྱང་བསླད་འགྱུར༑ ༑གཟུང་དང་འཛིན་པའི་རྣམ་པ་ལས། །མཚན་ཉིད་གཞན་ནི་ཡོད་ལ་ཡིན༑ ༑དེས་ན་མཚན་ཉིད་སྟོང་པའི་ཕྱིར། །རང་བཞིན་མེད་པར་རབ་ཏུ་བཤད།། ཅེས་གསུངས་པ་ལྟར་རོ། །ཇི་སྐད་བཤད་པའི་ཆོས་ཀྱི་བདག་མེད་དང་མདོ་སྡེ་པའི་སྐབས་སུ་བཤད་པའི་གང་ཟག་གི་བདག་མེད་གཏན་ལ་ཕབ་པས་བདག་མེད་ཀྱི་ལྟ་བ་རྫོགས་པར་གཏན་ལ་ཕེབས་ཤིང༌། ལས་འབྲས་ཁས་ལེན་པ་ལ་གཞན་དབང་རང་གི་མཚན་ཉིད་ཀྱིས་གྲུབ་པ་ཁས་ལེན་དགོས་སོ། །དེས་ན་གཞན་དབང་དང་ཡོངས་གྲུབ་གཉིས་རང་གི་མཚན་ཉིད་ཀྱིས་གྲུབ་པ་དང༌། ཀུན་བཏགས་རང་གི་མཚན་ཉིད་ཀྱིས་མ་གྲུབ་པར་བཞེད་དོ། །བདེན་པ་གཉིས་སུ་བསྡུ་ན་འགྱུར་མེད་ཡོངས་གྲུབ་དོན་དམ་བདེན་པ་དང༌། གཞན་ཐམས་ཅད་ཀུན་རྫོབ་བདེན་པའོ། །བཞི་བ་དབུ་མ་པའི་མཚན་ཉིད། ནང་པའི་གྲུབ་མཐའ་སྨྲ་བའི་སྐྱེས་བུ་གང་ཞིག་ཐ་སྙད་དུ་ཡང་བདེན་དངོས་ཁས་མི་ལེན་པའོ། །དབྱེ་ན་དབུ་མ་རང་རྒྱུད་པ་དང༌། ཐལ་འགྱུར་བ་གཉིས་སོ། །དང་པོའི་མཚན་ཉིད། དབུ་མ་བའི་ནང་ཚན་གང་ཞིགརང་རྒྱུད་ཀྱི་གཏན་ཚིགས་ཁས་བླངས་ནས་བདེན་དངོས་འགོག་པར་བྱེད་པ་དང༌། དེ་ལ་ཡང་ལེགས་ལྡན་འབྱེད་ལ་སོགས་པ་ཐ་སྙད་དུ་ཕྱི་དོན་འདོད་པ་དང༌། ཞི་འཚོ་སློབ་དཔོན་དང༌། སློབ་དཔོན་སེང་གེ་བཟང་པོ་ལ་སོགས་པ་ཐ་སྙད་དུ་ཡང་ཕྱི་དོན་མི་བཞེད་པའི་ཕྱོགས་གཉིས་སུ་གནས་སོ། །ཐལ་འགྱུར་པའི་མཚན་ཉིད། དབུ་མའི་ནང་ཚན་གང་ཞིག་རང་རྒྱུད་ཁས་མི་ལེན་པར་གཞན་གྲགས་ཀྱི་རྟགས་ལ་བརྟེན་ནས་བདེན་དངོས་འགོག་པར་བྱེད་པའོ། །ཐལ་རང་གཉིས་ཀྱི་ཁྱད་པར་ཇི་ལྟ་བུ་ཞེ་ན། རང་ལུགས་ཀྱི་དམ་བཅའ་ཡོད་མེད་དང༌། དེ་ཁོ་ན་ཉིད་ལ་དཔྱོད་པའི་སྐབས་སུ་ཁས་ལེན་ཡོད་མེད་དང༌། ཆོས་ཅན་ལ་གྲུབ་མཐའི་དབང་གིས་མཐུན་སྣང་ཡོད་མེད་དང༌། མཐར་ཐུག་དཔྱོད་པའི་རིགས་ངོར་ཡོངས་གཅོད་ཀྱི་དམ་བཅའ་ཡོད་མེད་དང༌། མཐར་ཐུག་དཔྱོད་པའི་རིགས་པས་བདེན་པ་འགོག་པ་ཙམ་ཡིན་གྱི་བདེན་མེད་སྒྲུབ་མི་བསྒྲུབས་ཀྱི་ཁྱད་པར་ཏེ་དམ་བཅའི་ངོས་ནས་ཕྱེ་བ་ལྔ་དང༌།

རང་ལུགས་ལ་སྒྲུབ་བྱེད་ཀྱི་ཚད་མ་ཡོད་མེད་དང༌། དངོས་པོ་སྟོབས་ཞུགས་ཀྱི་ཚད་མ་ཁས་ལེན་མི་ལེན་དང༌། རང་རྒྱུད་ཀྱི་གཏན་ཚིགས་ཀྱི་དགག་པ་བྱེད་པ་དང༌། ཐལ་འགྱུར་ཙམ་གྱི་དགག་པ་བྱེད་པ་སྟེ། སྒྲུབ་བྱེད་ཀྱི་ངོས་ནས་ཕྱེ་བ་གསུམ་སྟེ་བརྒྱད་ཙམ་མཁས་པ་སྔ་མ་རྣམས་ཀྱིས་བཤད་དོ༑ ༑གནས་པའི་དོན་ནི། རང་རྒྱུད་ཀྱི་གཏན་ཚིགས་ཁས་བླངས་ནས་བདེན་དངོས་འགོག་པ་དང༌། རང་རྒྱུད་ཀྱི་གཏན་ཚིགས་ཁས་མི་ལེན་པར་གཞན་གྲགས་ཀྱི་གཏན་ཚིགས་སམ་ཐལ་འགྱུར་ཙམ་གྱིས་བདེན་དངོས་འགོག་པར་བྱེད་པ་ནི་འདི་གཉིས་ཀྱི་ཁྱད་པར་རོ། །དེ་ཡང་རང་གི་མཚན་ཉིད་ཀྱིས་གྲུབ་པ་ཁས་ལེན་མི་ལེན་ལ་ཐུག་གོ །སྤྱིར་དབུ་མ་པའི་འདོད་ཚུལ་ཇི་ལྟ་བུ་ཞེ་ན། བརྗོད་བྱེད་དྲང་ངེས་ཀྱི་རྣམ་གཞག་དང༌། བརྗོད་བྱ་གཏན་ལ་འབེབས་པའི་ཚུལ་ལོ། །དང་པོ་ནི་དབུ་མ་པས་མདོ་གང་ལ་བརྟེན་ནས་དྲང་ངེས་འབྱེད་པ་ཡིན་ཞེ་ན། བློ་གྲོས་མི་ཟད་པས་བསྟན་པའི་མདོའི་རྗེས་སུ་འབྲང་བ་ཡིན་ནོ། །འོ་ན་མདོ་དེ་ལས་ཇི་སྐད་དུ་བཤད་ཅེ་ན། ངེས་པའི་དོན་གྱིས་མདོ་ནི་གང༌། དྲང་བའི་དོན་གྱིས་མདོ་ནི་གང་ཞེ་ན། མདོ་སྡེ་གང་དག་ཀུན་རྫོབ་སྒྲུབ་པ་བསྟན་པ་དེ་དག་ནི་དྲང་བའི་དོན་ནོ་ཞེས་བྱའོ། །མདོ་སྡེ་གང་དག་དོན་དམ་པ་སྒྲུབ་པ་བསྟན་པ་དེ་དག་ནི་ངེས་པའི་དོན་ཞེས་བྱའོ། །ཞེས་གསུངས་པའོ། །དྲང་ངེས་ཀྱི་དོན་ཇི་ལྟ་བུ་ཞེ་ན། དོན་གཞན་དུ་དྲངས་དགོས་པས་དྲང་དོན་དང༌། གཞན་དུ་དྲངས་མི་དགོས་པར་དོན་དེ་ཉིད་དུ་ངེས་པ་ནི་ངེས་དོན་ནོ། །གདུལ་བྱ་དྲང་བའི་དོན་དུ་གསུངས་པ་ཙམ་ལ་མི་བྱ་སྟེ་གཞན་དུ་ན་ངེས་དོན་ཡང་གདུལ་བྱ་དྲང་བའི་དོན་དུ་གསུངས་པའི་ཕྱིར་དྲང་དོན་དུ་འགྱུར་རོ། །ཇི་ལྟར་བསྟན་པ་ལྟར་གྱི་དོན་ཡོད་པ་ཡང་ངེས་དོན་ལ་མ་ཡིན་ཏེ༑ འཇུག་པ་ལས་སྟོང་ཉིད་དོན་ཅན་ངེས་དོན་ཡོངས་ཤེས་བྱ། །ཞེས་གསུངས་པ་ལྟར་དོན་དམ་པའི་བདེན་པ་དངོས་སུ་སྟོན་ཅིང་བསྟན་པ་ལྟར་ཚད་མས་གྲུབ་པ་གཅིག་དགོས་པའི་ཕྱིར།

དེ་ལྟར་ཡང་དབུ་མ་སྣང་བ་ལས། ངེས་པའི་དོན་ཡང་གང་ལ་བྱ་ཞེ་ན། ཚད་མ་དང་བཅས་པ་དང་དོན་དམ་པའི་དབང་དུ་མཛད་ནས་བཤད་པ་གང་ཡིན་པ་སྟེ། དེ་ནི་དེ་ལས་ལོགས་ཤིག་ཏུ་གཞན་གྱིས་གང་དུ་ཡང་དྲང་བར་མི་ནུས་པའི་ཕྱིར་རོ། །ཞེས་གསུངས་སོ། །དེ་ཡང་དཔེར་ན་གཟུགས་སྐྱེའོ་ཞེས་བསྟན་པ་ན་གཟུགས་སྐྱེ་བ་ཙམ་མིན་གྱི་དེ་ལས་གཟུགས་ཀྱིས་དེ་ཁོ་ཉིད་ཀྱིས་དེ་ཁོ་ན་ཉིད་གཞན་ཡོད་ཅེས་གཟུགས་ཀྱི་སྐྱེ་བ་ལས་གཟུགས་ཀྱི་དེ་ཁོ་ན་ཉིད་བསྟན་དུ་ཡོད་པས་ན་དྲང་དོན་དང༌། རང་བཞིན་མེད་པར་བསྟན་པས་ན་གཟུགས་ཀྱི་དེ་ཁོ་ན་ཉིད་དོན་དེ་ཉིད་དུ་ངེས་ཀྱི་དེ་ལས་གོང་ན་གཞན་མེད་པའི་ཕྱིར་ངེས་པའི་དོན་ནོ། །དེས་ན་བརྗོད་བྱ་གཞན་དུ་དྲང་དགོས་མི་དགོས་ཀྱི་དབང་དུ་བྱས་ན་དོན་དམ་བདེན་པ་ནི་གཞན་དུ་དྲང་མི་དགོས་པ་དེ་ཉིད་དུ་ངེས་པའི་དོན་ཡིན་པས་ངེས་དོན་དང་གཟུགས་སོགས་ཀུན་རྫོབ་བདེན་པ་ནི་དོན་གཞན་དུ་དྲང་དགོས་པའི་དོན་ཡིན་པས་དྲང་དོན་ཡིན་ནོ། །བརྗོད་བྱའི་དོན་གཞན་དུ་དྲང་དགོས་པ་དང་མི་དགོས་པའི་དབང་དུ་བྱས་ན་རྗོད་བྱེད་ལ་དྲང་དོན་གྱི་མདོ་ཞེས་བྱའོ༑ ༑བཀའ་དང་པོ་དྲང་དོན་དུ་དབུ་མ་པ་རྣམས་མཐུན་ཡང༌། སློབ་དཔོན་ལེགས་ལྡན་འབྱེད་ནི་བཀའ་ཐ་མ་ལས་གཞན་དབང་རང་གི་མཚན་ཉིད་ཀྱི་གྲུབ་པར་གསུང་པ་སྒྲ་ཇི་བཞིན་པར་བཞེད་ཅིང༌། སློབ་དཔོན་ཀ་མ་ལ་ཤི་ལ་བཀའ་བར་པ་ལས་ངོ་བོ་ཉིད་མེད་པར་གསུངས་པའི་དགོངས་པ་གཏན་ལ་ཕབ་པའི་སྒོ་ནས་བཀའ་བར་པ་ལས་ངོ་བོ་ཉིད་མེད་པར་གསུངས་པ་ངེས་དོན་དུ་དགོངས་འགྲེལ་འདིས་བསྒྲུབས་པས་ན་དེའི་གཞུང་འཛུགས་པ་ཡིན་ནོ། །ཞེས་བཞེད་དོ།། སློབ་དཔོན་ཟླ་བས་བཀའ་དང་པོ་དང་ཐ་མ་གཉིས་ཀྱི་སྒྲ་ཇི་བཞིན་པ་རིགས་པས་གནོད་པའི་ཕྱིར་དྲང་དོན་ཡིན་ནོ་ཞེས་བཞེད་དོ། །འོ་ན་སྒྲ་ཇི་བཞིན་པ་ལ་རིགས་པའི་གནོད་བྱེད་གང་ཞེ་ན། དོན་དམ་པར་གྲུབ་ན་འབྲས་བུ་རྣམས་རྒྱུ་རྐྱེན་ལ་ལྟོས་པ་ཤིན་དུ་འགལ་བའི་ཕྱིར་རོ།

།དེས་ན་རྒྱུ་རྐྱེན་ལ་ལྟོས་པའི་ཕྱིར། རང་གི་མཚན་ཉིད་ཀྱིས་མ་གྲུབ་བོ། །ཞེས་པའི་རྟེན་འབྲེལ་ལ་སོགས་པའི་གཏན་ཚིགས་ཆེན་པོ་བཞི་ལ་སོགས་པས་འགོག་པར་བྱེད་དོ། །རྩ་ཤེས་ལས་གལ་ཏེ་འདི་དག་ཀུན་སྟོང་ན་འབྱུང་བ་མེད་ཅིང་འཇིག་པ་མེད། །འཕགས་པའི་བདེན་པ་བཞི་པོ་རྣམས་ཁྱོད་ལ་མེད་པར་ཐལ་བར་འགྱུར། །ཞེས་སོགས་ཀྱི་ཆོས་རྣམས་མཚན་ཉིད་ཀྱིས་གྲུབ་པས་སྟོང་ན་འབྱུང་འཇིག་མི་རུང་བས་འཁོར་འདས་ཀྱི་རྣམ་གཞག་མི་རུང་བར་འགྱུར་རོ། །ཞེས་དངོས་སྨྲ་བས་བརྩད་པ་ནི་ཡུམ་གྱི་མདོའི་སྒྲ་ཇི་བཞིན་པ་ལ་གནོད་བྱེད་ཀྱི་རིགས་པ་བསྟན་པའོ། །དེའི་ལན་དུ་དབུ་མ་པས་གལ་ཏེ་འདི་ཀུན་མི་སྟོང་ན། །འབྱུང་བ་མེད་ཅིང་འཇིག་པ་མེད། །འཕགས་པའི་བདེན་པ་བཞི་པོ་རྣམས། ཁྱོད་ལ་མེད་པར་ཐལ་བར་འགྱུར། །ཞེས་སོགས་ཀྱི་རང་བཞིན་གྱིས་མི་སྟོང་ན་རྟེན་འབྲེལ་སྐྱེ་འགག་མི་རུང་བས་རྣམ་གཞག་ཐམས་ཅད་མི་འཐད་པར་འགྱུར་རོ། །ཞེས་རང་བཞིན་གྱིས་གྲུབ་ན་རྣམ་གཞག་ཐམས་ཅད་མི་རུང་བར་བསྟན་ནས་སྐྱོན་དུ་ཐལ་བར་འགྱུར་བ་ནི་ཞེས་སོགས་ཀྱིས་རང་ཕྱོགས་ལ་རྣམ་གཞག་མི་རུང་བའི་སྐྱོན་མེད་ལ། ཁྱོད་ནི་རང་གི་སྐྱོན་རྣམས་ནི། ། ཞེས་སོགས་གཞན་སྐྱོན་དུ་བསྟན་ནས་གང་ལ་སྟོང་པ་ཉིད་རུང་བ། དེ་ལ་ཐམས་ཅད་རུང་བ་འགྱུར། གང་ལ་སྟོང་ཉིད་མི་རུང་བ། །དེ་ལ་ཐམས་ཅད་མི་རུང་འགྱུར༑ ༑ཞེས་པ་ལྟར་རང་བཞིན་གྱིས་སྟོང་པ་ལ་རྣམ་གཞག་ཐམས་ཅད་འཐད་པ་དང༌། རང་བཞིན་གྱིས་མི་སྟོང་པའི་ཕྱོགས་ལ་རྣམ་གཞག་ཐམས་ཅད་མི་འཐད་པར་གསུངས་ནས། གལ་ཏེ་དངོས་རྣམས་རང་བཞིན་ལས། །ཡོད་པར་རྗེས་སུ་ལྟ་བྱེད་ན། །དེ་ལྟ་ཡིན་ན་དངོས་པོ་རྣམས། །རྒྱུ་རྐྱེན་མེད་པར་ཁྱོད་བལྟའོ། །ཞེས་རང་བཞིན་གྱིས་གྲུབ་ན་རྐྱེན་ལ་ལྟོས་པར་འགལ་བར་གསུངས་སོ། །དེའི་ཕྱིར། རྟེན་ཅིང་འབྲེལ་བར་འབྱུང་བ་གང༌། །དེ་ནི་སྟོང་པ་ཉིད་དུ་བཤད། །ཞེས་སོགས་པ་ལྟར་རང་བཞིན་གྱིས་སྟོང་པ་རྟེན་འབྲེལ་གྱི་དོན་དུ་གསུངས་ནས་མདོ་འགྲེལ་པར་མཛད་དོ།

།དེས་ན་ཚུལ་འདི་ཉིད་དབུ་མའི་བསྟན་བཅོས་སུ་རིགས་པས་གཏན་ལ་ཕབ་པ་ནི་སྐྱེ་བ་ལ་སོགས་པ་བདེན་པ་ལ་མེད་པར་བསྟན་པའི་སྒྲ་ཇི་བཞིན་པ་ལ་རིགས་པའི་གནོད་བྱེད་ཅུང་ཟད་ཀྱང་མེད་པར་བསྟན་ལ་སྒྲ་ཇི་བཞིན་པ་ལ་གནོད་པ་མེད་ན་དྲང་དོན་དུ་འགྲེལ་པའི་ཐབས་གཞན་ཀྱང་མེད་པས་ངེས་དོན་དུ་སྒྲུབ་པ་ལ་དགོངས་ནས་གཟུགས་སོགས་རང་བཞིན་གྱིས་གྲུབ་པ་སྒྲ་ཇི་བཞིན་པ་ལ་རིགས་པའི་གནོད་པ་སྟོན་པ་གཙོ་བོར་མཛད་དོ། །ཚིགས་གསལ་ལས༑ སློབ་དཔོན་གྱིས་དྲང་བ་དང་ངེས་པའི་དོན་གྱི་མདོའི་རྣམ་པར་དབྱེ་བ་བསྟན་པར་བྱ་བའི་ཕྱིར་དབུ་མའི་བསྟན་བཅོས་འདི་མཛདཔ་ཡིན་ནོ་ཞེས་སོ། ། རང་གི་མཚན་ཉིད་ཀྱིས་མ་གྲུབ་ན་མཚན་ཉིད་གསུམ་ག་ལ་སྐུར་འདེབས་ཀྱི་ལྟ་བར་འགྱུར་རོ་ཞེས་དགོངས་འགྲེལ་གསུངས་པ་ཡང་གདུལ་བྱའི་བསམ་པ་ལ་ལྟོས་ནས་གསུངས་པ་ཡིན་གྱི་སྟོན་པའི་བཞེད་པ་མ་ཡིན་ཏེ་དེ་ཉིད་ཀྱང་དྲང་དོན་དུ་གསུངས་པའི་ཕྱིར་རོ། །དེས་ན་ཡུམ་གྱི་མདོའི་དགོངས་འགྲེལ་གྱིས་གཞན་དུ་དྲངས་ནས་གསུངས་པ་ཡང་དགོངས་པ་ཅན་དུ་བཞེད་དེ། བྱང་ཆུབ་སེམས་འགྲེལ་ལས། འདི་དག་ཐམས་ཅད་སེམས་ཙམ་ཞེས། །ཐུབ་པ་ཡིས་ནི་གང་གསུངས་པ། །བྱིས་རྣམས་སྐྲག་པ་སྤོང་དོན་དེ། །དེ་ནི་དེ་བཞིན་ཉིད་མ་ཡིན། ། ཞེས་ཕྱི་རོལ་བཀག་ནས་སེམས་ཙམ་ཞིག་བདེན་པར་སྒྲུབ་པ་སྒྲ་ཇི་བཞིན་པ་མིན་པར་གསུངས་སོ། །དེས་ན་གཟུགས་སོགས་རང་བཞིན་གྱིས་མ་གྲུབ་པར་གསུངས་པ་ཁོ་ན་ངེས་དོན་དང་དེ་ལས་གཞན་དུ་བཤད་པ་དྲང་དོན་དང༌། གདུལ་བྱ་སྟོང་ཉིད་ཟབ་མོ་ལ་རིམ་གྱིས་འཁྲིད་པར་བྱ་བའི་ཕྱིར་དུ་སྟོན་པ་སངས་རྒྱས་ཀྱིས་བདག་མེད་ཕྲ་རགས་དུ་མ་གསུངས་ཏེ། རིན་ཆེན་ཕྲེང་བ་ལས། བརྡ་སྤྲོད་པ་དག་ཇི་ལྟ་བར། །ཡི་གེའི་ཕྱི་མོ་ཀློག་འཇུག་ལྟར། །དེ་བཞིན་སངས་རྒྱས་གདུལ་བྱ་ལ། །ཇི་ཙམ་བཟོད་པའི་ཆོས་སྟོན་ཏོ། ཁ་ཅིག་ལ་ནི་སྡིག་པ་ལས། །རྣམ་པར་ལྡོག་ཕྱིར་ཆོས་སྟོན་ཏོ། ཁ་ཅིག་བསོད་ནམས་སྒྲུབ་པའི་ཕྱིར།

ཁ་ཅིག་ལ་ནི་གཉིས་བརྟེན་པ། ཁ་ཅིག་ལ་ནི་གཉིས་མི་བརྟེན། །ཟབ་མོ་ཁུ་འཁྲིག་ཅན་འཇིག་པ། །སྟོང་ཉིད་སྙིང་རྗེའི་སྙིང་པོ་ཅན། །བྱང་ཆུབ་སྒྲུབ་པ་ཁ་ཅིག་ལའོ། ། ཞེས་ཚིག་བཅད་དང་པོས་སྟོན་པས་གདུལ་བྱ་ལ་བློ་དང་འཚམ་པའི་ཆོས་སྟོན་པ་དང༌༑ དེ་ནས་རྐང་པ་གསུམ་གྱི་མངོན་མཐོ་ལས་བརྩམས་ཏེ་སྟོན་པ་དང༌། དེ་ནས་གཅིག་གི་དོན་སྨྲ་གཉིས་ཀྱི་རིགས་ཅན་ལ་གང་ཟག་གི་བདག་ནི་མེད་ཀྱི་གཟུགས་འཛིན་གཉིས་ཡོད་པ་ལས་བརྩམས་ནས་དང༌། དེ་ནས་ཁ་ཅིག་གི་ཐེག་པ་ཆེན་པོའི་རིགས་ཅན་འབའ་ཞིག་ལ་གཟུགས་འཛིན་གཉིས་མེད་ཀྱི་གཉིས་སྟོང་ཡོད་པ་དང༌། དེ་ནས་གསུམ་གྱིས་ནི་གདུལ་བྱ་བློ་རབ་ཀྱི་ཐེག་ཆེན་ལ་ཆོས་རང་བཞིན་མེད་པ་དང༌། སྙིང་རྗེ་ཆེན་པོ་ལས་བརྩམས་ནས་སྟོན་པར་གསུངས་སོ།། དེས་ན་དང་པོ་ནས་བདག་མེད་ཤིན་དུ་ཕྲ་བ་བསྟན་ན། ཆད་ལྟ་སྐྱེ་བར་འགྱུར་བས་རྒྱུ་འབྲས་བཞག་ཏུ་རུང་བའི་སྟེང་དུ་བདག་མེད་ཕྲ་རགས་རིམ་གྱིས་བསྟན་ནས་སྟོང་ཉིད་ཟབ་མོ་ལ་འཁྲིད་པ་དང་བློའི་རིམ་པ་དེ་ལྟར་འཇུག་པ་ནི་སྐྱེས་བུ་དམ་པ་རྣམས་ཀྱི་ཁྱད་པར་དུ་བྱེད་པའི་ཆོས་སོ། །གཉིས་པ་བརྗོད་བྱ་གཏན་ལ་དབབ་པ་ལ། རང་རྒྱུད་པས་འཕགས་པའི་དགོངས་པ་འགྲེལ་ཚུལ་དང༌། ཐལ་འགྱུར་བས་འགྲེལ་ཚུལ་ལོ། །དང་པོ་ལ་ལེགས་ལྡན་འབྱེད་ཀྱིས་འགྲེལ་ཚུལ་དང༌། ཞི་བ་འཚོ་དཔོན་སློབ་ཀྱི་འགྲེལ་ཚུལ་ལོ༑ ༑དང་པོ་ནི། གཟུགས་སོགས་ཆོས་ཐམས་ཅད་དོན་དམ་པར་དང༌། བདེན་པར་དང༌། ཡང་དག་པར་དང༌། ངོ་བོ་ཉིད་ཀྱིས་གྲུབ་པ་རྟགས་ཀྱི་དགག་བྱ་ཡིན་ལ༑ རང་གི་མཚན་ཉིད་ཀྱིས་གྲུབ་པ་དང༌། ཕྱི་དོན་དང་རང་རྒྱུད་ཀྱི་གཏན་ཚིགས་དང་བསྒྲུབ་བྱ་ཡོད་པ་དང༌། རང་རིག་དང་ཀུན་གཞི་མེད་པ་འཕགས་པའི་དགོངས་པར་བཞེད་དོ། །གཉིས་པ་ནི། རྟགས་ཀྱི་དགག་བྱ་སྔ་མ་ལྟར་བཞེད་ལ། རང་རིག་དང་རང་གི་མཚན་ཉིད་ཀྱིས་གྲུབ་པ་ཡོད་པ་དང༌། ཀུན་གཞི་དང་ཕྱི་རོལ་གྱི་དོན་ཐ་སྙད་དུ་ཡང་མེད་པ་འཕགས་པའི་དགོངས་པར་བཞེད་དོ།

། འཕགས་པ་ཕྱི་དོན་མི་བཞེད་པའི་ཁུངས་ཡང༌། དབུ་མ་རྒྱན་ལས་འདི་ལ་སྐྱེ་བ་ཅི་ཡང་མེད། །འགག་པར་འགྱུར་བ་ཅི་ཡང་མེད། །སྐྱེ་བ་དང་ནི་འགག་པ་དག །ཤེས་པ་འབའ་ཞིག་ཁོ་ནའོ། །འབྱུང་བ་ཆེ་ལ་སོགས་བཤད་པ། །རྣམ་པར་ཤེས་སུ་ཡང་དག་འདུ། །དེ་ཤེས་པས་ནི་འབྲལ་འགྱུར་ན། །ལོག་པར་རྣམ་བཏགས་མ་ཡིན་ནམ། །ཞེས་པ་འདི་དྲངས་ནས་ཕྱི་དོན་མེད་པར་བསྒྲུབས་སོ། །དེ་ཉིད་ཀྱི་རང་འགྲེལ་ལས། ཚིག་བཅད་དང་པོ་ལ་ལང་གཤེགས་ལས་དྲངས་པར་བཤད་ཅིང༌༑ ཤན་ཏི་པས་གཉིས་ཀ་ཀླུ་སྒྲུབ་ཀྱི་ཡིན་པར་བཤད་དོ། །ཚིགས་བཅད་ཕྱི་མ་རིགས་པ་དྲུག་ཅུ་པ་ལ་སོགས་སོ། །རང་རྒྱུད་པ་རྣམས་ཀྱིས་རང་གི་མཚན་ཉིད་ཀྱིས་གྲུབ་པར་འདོད་པ་གང་ལས་ཤེས་ཞེས་ན། རང་རིག་དང་གཞན་སྐྱེ་དང་རང་རྒྱུད་ཀྱི་རྟགས་དང་དམ་བཅའ་ཡོད་པར་བཤད་པས་ཀྱང་ཤེས་ཏེ། དེ་རྣམས་ཡོད་ན་ངེས་པར་རང་གི་མཚན་ཉིད་ཀྱིས་གྲུབ་པ་ཡོད་དགོས་པའི་ཕྱིར་རོ། །ཤེས་རབ་སྒྲོན་མེ་ལས་ཀྱང༌། དེ་ལ་འདིར་གལ་ཏེ་གཟུགས་ཞེས་བྱ་བར་ཡིད་ལ་བྱེད་པ་བརྗོད་པ་དང༌། ཚིག་ཏུ་བརྗོད་པའི་ཀུན་བཏགས་པའི་ངོ་བོ་གང་ཡིན་པ་དེ་མེད་དོ་ཞེས་ན་ནི། དངོས་པོ་ལ་སྐུར་བ་འདེབས་པ་ཡིན་ཏེ། ཡིད་ལ་བརྗོད་པ་དང་ཚིག་ཏུ་བརྗོད་པ་ལ་སྐུར་པ་འདེབས་པའི་ཕྱིར་རོ། །ཞེས་ཀུན་བཏགས་ལ་མཚན་ཉིད་ངོ་བོ་ཉིད་མེད་དོ། །ཞེས་གསུངས་པའི་ཀུན་བཏགས་ཏེ་ངོ་བོ་ཉིད་དང་ཁྱད་པར་དུ་འདོགས་པའི་རྟོག་པ་དང་མིང་ལ་བྱེད་ན་དེ་གཉིས་ཕུང་པོ་ཡིན་པས་གཞན་དབང་ལ་མཚན་ཉིད་ངོ་བོ་ཉིད་མེད་པའི་སྐུར་འདེབས་སུ་བཤད་པས་གཞན་དབང་ལ་མཚན་ཉིད་ངོ་བོ་ཉིད་མེད་པར་བཞེད་དོ། །དེ་ཡང་དགོངས་འགྲེལ་ལས༑ རང་གི་མཚན་ཉིད་ཀྱིས་མ་གྲུབ་པས་མཚན་ཉིད་ངོ་བོ་ཉིད་མེད་པར་བཤད་ཅིང་འདིས་ཀྱང་མདོ་དེའི་དོན་འགྲེལ་པ་ཡིན་པས་གཞན་དབང་ལ་རང་གི་མཚན་ཉིད་ཀྱིས་གྲུབ་པའི་ངོ་བོ་ཡོད་པར་བཞེད་པར་གསལ་ལོ། །གཞན་ཡང་དབུ་མ་བདེན་གཉིས་ལས། སྣང་དུ་འདྲ་ཡང་དོན་བྱེད་དག།ནུས་པའི་ཕྱིར་དང་མི་ནུས་ཕྱིར།

།ཡང་དག་ཡང་དག་མ་ཡིན་པའི། །ཀུན་རྫོབ་ཀྱིས་ནི་དབྱེ་བ་བྱས༑ ༑ཞེས་ཡུལ་ཁོ་ན་ལ་ཡང་ལོག་འབྱེད་པས་ཀྱང་ཤེས་སོ། །རྟགས་ཀྱི་དགག་བྱ་ངོས་འཛིན་པའི་ཚུལ་ནི་འཆད་པར་འགྱུར་རོ། །གཉིས་པ་ཐལ་འགྱུར་བས་འཕགས་པའི་དགོངས་པ་འགྲེལ་ཚུལ་ནི། གང་ཟག་དང་ཆོས་ལ་རང་བཞིན་ཡོད་མེད་ཇི་ལྟར་དུ་བཤད་ཅེ་ན། སངས་རྒྱས་བསྐྱངས་ཀྱི་འགྲེལ་པ་ལ་ལེགས་ལྡན་འབྱེད་ཀྱིས་སྐྱོན་བརྗོད་ཀྱང་བདག་མེད་གཉིས་ལ་མི་མཐུན་པའི་སྒོ་ནས་སྐྱོན་མ་བརྗོད་ཅིང་སྤྱན་རས་གཟིགས་བརྟུལ་ཞུགས་ཀྱིས་ཀྱང་ཐ་སྙད་དུ་ཡོད་པ་དང་དོན་དམ་པར་མེད་ཚུལ་ལ་སློབ་དཔོན་གཉིས་འདྲ་བར་བཤད་ལ། ཡེ་ཤེས་སྙིང་པོ་དང་ཞི་འཚོ་དཔོན་སློབ་སོགས་ཀྱིས་ཀྱང་སངས་རྒྱས་བསྐྱངས་དང་ཟླ་བའི་ལུགས་དང་རང་གི་ལུགས་གཉིས་ལ་བདག་མེད་ཀྱི་ཁྱད་པར་ཡོད་ཚུལ་མ་བཤད་དོ། །ཟླ་བ་གྲགས་པས་ནི་སངས་རྒྱས་བསྐྱངས་ཀྱིས་འཕགས་པའི་དགོངས་པ་ཇི་ལྟ་བ་བཞིན་དུ་རྟོགས་པས་སངས་རྒྱས་བསྐྱངས་དང་བདེན་གཉིས་ཀྱི་འཇོག་ཚུལ་ལ་ཡང་ཁྱད་པར་མེད་པར་བཞེད་ལ། རང་གི་ལུགས་ནི་དབུ་མ་པ་གཞན་གྱིས་འཕགས་པའི་དགོངས་པ་བཀྲལ་བ་ལས་ཁྱད་པར་དུ་འཕགས་པར་བཤད་དེ། འཇུག་འགྲེལ་ལས། ཇི་ལྟར་དབུ་མའི་བསྟན་བཅོས་མ་གཏོགས་པར་བསྟན་བཅོས་གཞན་ལ་སྟོང་པ་ཉིད་ཅེས་བྱ་བའི་ཆོས་འདི་ཕྱིན་མ་ལོག་པར་མི་བརྗོད་པ་དེ་བཞིན་དུ་ཁོ་བོ་ཅག་གི་འདིར་ལུགས་གང་ཞིག་རྒལ་ལན་དང་བཅས་པར་བརྙས་པའི་ལུགས་འདི་ནས་འབྱུང་བ་དེ་ཡང་སྟོང་པ་ཉིད་ཀྱི་ཆོས་ལྟར་བསྟན་བཅོས་གཞན་ན་མེད་དོ་ཞེས་མཁས་པ་རྣམས་ཀྱིས་ངེས་པར་མཛད་དུ་གསོལ། དེའི་ཕྱིར་ཁ་ཅིག་གིས་མདོ་སྡེ་པ་རྣམས་ཀྱི་ལུགས་དོན་དམ་པར་སྨྲས་པ་དེ་ཉིད་དབུ་མ་པ་རྣམས་ཀྱི་ལུགས་དོན་དམ་པར་སྨྲས་པ་དེ་ཉིད་དུ་དབུ་མ་པ་རྣམས་ཀྱི་ཀུན་རྫོབ་ཏུ་འདོད་དོ་ཞེས་སྨྲས་པ་གང་ཡིན་པ་དེ་ནི་དབུ་མ་པའི་བསྟན་བཅོས་ཀྱི་དེ་ཁོ་ན་ཉིད་མངོན་པར་མི་ཤེས་པ་ཁོ་ནས་སྨྲས་པ་མིན་ནོ་ཞེས་ཤེས་པར་བྱའོ་ཞེས་སོགས་གསུངས་པའི་མཐར་འདི་ལྟར་འཇིག་རྟེན་ལས་འདས་པའི་ཆོས་ནི་འཇིག་རྟེན་པའི་ཆོས་དང་མཚུངས་པར་མི་རིགས་པའི་ཕྱིར་ཏེ།

ལུགས་འདི་ནི་ཐུན་མོང་མ་ཡིན་པའོ་ཞེས་མཁས་པ་རྣམས་ཀྱིས་ངེས་པར་བྱའོ་ཞེས་གསུངས་སོ། །སློབ་དཔོན་ཟླ་བ་ཐལ་འགྱུར་བ་དང་རང་རྒྱུད་པ་གཉིས་ཀྱི་དོན་དམ་འཇོག་ཚུལ་ལ་ཁྱད་པར་ཡོད་པར་བསྟན་པ་འདིས་ནི་རང་རྒྱུད་པས་རང་གི་མཚན་ཉིད་ཀྱིས་གྲུབ་པའི་ཆོས་འདོད་པར་གསལ་བར་བསྟན་ཏོ། །སེམས་ཙམ་པ་དང་དབུ་མ་རང་རྒྱུད་པ་གཉིས་ཐེག་ཆེན་གྱི་སྡེ་སྣོད་ལས་ཆོས་ཀྱི་བདག་མེད་མ་གསུངས་ཤིང༌། གང་ཞིག་བདག་མེད་གསུངས་པ་ནི་དོན་སྨྲ་གཉིས་ཀྱིས་བཤད་པ་ལས་ལྷག་པ་བཤད་རྒྱུ་མེད་པར་བཞེད་དོ། །སངས་རྒྱས་བསྐྱངས་ཀྱི་ཐེག་སྨན་གྱི་སྡེ་སྣོད་ལས་ཆོས་ཀྱི་བདག་མེད་གསུངས་པར་བཞེད་ལ། སློབ་དཔོན་ཟླ་བས་ཀྱང་བཞེད་དེ། འཇུག་འགྲེལ་ལས། གཟུགས་ནི་དབུ་བ་རྡོས་པ་འདྲ། །ཚོར་བ་ཆུ་བུར་དག་དང་མཚུངས། །འདུ་ཤེས་སྨིག་རྒྱུ་འདྲ་བ་སྟེ། །འདུ་བྱེད་རྣམས་ནི་ཆུ་ཤིང་བཞིན། །རྣམ་ཤེས་སྒྱུ་མ་ལྟ་བུ་ཞེས། །ཉི་མའི་གཉེན་གྱིས་བཀའ་བསྩལ་ཏེ། །ཞེས་སོགས་ཉན་ཐོས་ལ་བརྟེན་པའི་མདོ་དྲངས་ནས་ཆོས་ཀྱི་བདག་མེད་བསྟན་པར་བསྒྲུབས་ཤིང༌། རྩ་ཤེར་ལས། བཅོམ་ལྡན་དངོས་དང་དངོས་མེད་པ། །ཞེས་སོགས་དང༌། བཅོམ་ལྡན་འདས་ཀྱི་ཆོས་གང་ཞིག

སླུ་བ་དེ་ནི་རྫུན་ཞེས་གསུངས། །འདུ་བྱེད་ཐམས་ཅད་སླུ་བའི་ཆོས། །དེས་ན་དེ་དག་རྫུན་པ་ཡིན། །ཞེས་སོགས་ཀྱི་རྫུན་པའི་དོན་རང་བཞིན་གྱིས་མེད་པ་ལས་གཞན་དུ་བཤད་པ་ལ་གནོད་བྱེད་བརྗོད་ནས། བཅོམ་ལྡན་འདས་ཀྱིས་དེ་གསུངས་པ། སྟོང་ཉིད་ཡོངས་སུ་བསྟན་པ་ཡིན། །ཞེས་དོན་དེར་ངེས་པར་གསུངས་པས་ཀླུ་སྒྲུབ་ཀྱི་བཞེད་པར་ཟླ་གྲགས་ཀྱིས་བསྒྲུབས་སོ། །དེས་ན་རང་གི་མཚན་ཉིད་ཀྱིས་གྲུབ་པ་དང་རང་རྒྱུད་ཀྱི་རྟགས་དང་དམ་བཅའ་དང༌། རང་རིག་དང༌། ཀུན་གཞི་དང་གཞན་སྐྱེ་ཐ་སྙད་དུ་ཡང་མི་བཞེད་ཅིང་ཡུལ་ཡུལ་ཅན་ཐ་སྙད་དུ་ཡོད་མཉམ་དང་དོན་དམ་པར་མེད་མཉམ་དུ་གསུངས་པས་ཐ་སྙད་དུ་ཕྱི་རོལ་གྱི་དོན་བཞེད་དོ། །དེ་རྣམས་ཀྱི་གྲུབ་མཐའ་བཞིའི་རྣམ་གཞག་མདོར་བསྡུས་ཙམ་ཞིག་བརྗོད་ཀྱི། རྒྱས་པར་ནི་རང་རང་གི་གཞུང་ལུགས་ལས་ཤེས་པར་བྱའོ།། ཁ༢ བྱེ་བྲག་ཏུ་དབུ་བའི་ལྟ་བ་གཏན་ལ་དབབ་པ་ལས། ག༡ དབུ་མའི་སྒྲ་དོན་བསྟན་པ། གཉིས་པ་བྱེ་བྲག་ཏུ་དབུ་མའི་ལྟ་བ་གཏན་ལ་དབབ་པ་ལ་དབུ་མའི་སྒྲ་དོན་བསྟན་པ་དང༌། དེ་ཉིད་རྒྱས་པར་བཤད་པའོ། །དང་པོ་ནི། ཡོད་མེད་རྟག་ཆད་ཀྱི་མཐའ་དང་བྲལ་བས་ན་དབུ་མ་ཞེས་བྱའོ། །དེ་ལྟ་ན། ཏིང་ངེ་འཛིན་རྒྱལ་པོ་ལས། ཡོད་དང་མེད་ཅེས་བྱ་བ་གཉིས་ཀ་མཐའ། །གཙང་དང་མི་གཙང་འདི་ཡང་མཐའ་ཡིན་ཏེ། །དེ་ཕྱིར་གཉིས་ཀའི་མཐའ་ནི་རྣམ་སྤངས་ནས། །མཁས་པས་དབུས་ལའང་གནས་པར་ཡོངས་མི་བྱེད། །ཅེས་དབུས་ལ་ཡང་མི་གནས་པར་གསུངས་པ་མ་ཡིན་ནམ་ཞེ་ན། སྐྱོན་མེད་དེ་དངོས་སྨྲ་བ་འདོད་པ་ལྟར་གྱི་མཐའ་བཀག་ནས་དེ་དང་བྲལ་བའི་དབུས་བདེན་པར་གཟུང་ནས་མི་གནས་ཞེས་པ་ཡིན་གྱི་དབུ་མ་པ་འདོད་པ་ལྟར་གྱི་མཐའ་དང་བྲལ་བའི་དབུས་མེད་པར་སྟོན་པ་ལ་མ་ཡིན་ནོ། །འོ་ན་བྲལ་བྱའི་མཐའ་དེ་གང་ཡིན་ཞེ་ན། རྣམ་བཤད་རིགས་པ་ལས༑ མཐའ་ནི་ཟད་དང་འཇུག་ཆ་དང༌། །ཉེ་དང་ཕྱོགས་དང་སྨད་པ་ལའོ། ། ཞེས་མཐའ་ཡི་སྒྲ་དོན་དུ་མ་ལ་འཇུག་པར་གསུངས་ཀྱང་འདིར་ནི་ལྷུང་བའི་གནས་ཡིན་པས་ན་མཐའ་ཞེས་བྱ་སྟེ།

དཔེར་ན་འཇིག་རྟེན་ན་བྲག་གཡང་ལ་མཐའ་དང་དེར་ལྷུང་བ་ལ་ལྷུང་ཞེས་པ་བཞིན་ནོ། །དེ་ལ་ཡོད་མཐའ་ནི། བདེན་པར་ཡོད་པ་དང༌། དེར་འཛིན་པ་ཡོད་མཐའ་འཛིན་པའོ། །མེད་མཐའ་ནི་རང་བཞིན་མེད་པ་བདེན་པར་ཡོད་པ་དང༌། སྔ་མའི་དུས་ན་རང་བཞིན་གྱིས་ཡོད་ལ་ཕྱི་མའི་དུས་ན་ཞིག་ནས་མེད་པ་ལྟ་བུ་དང༌། ལས་རྒྱུ་འབྲས་མེད་པ་ལྟ་བུའོ། །དེ་གསུམ་དུ་འཛིན་པ་ནི་མེད་པའི་མཐར་འཛིན་ནོ། །དང་པོ་ནི་སྒྲོ་འདོགས་ཀྱི་མེད་མཐའ་དང༌། ཕྱི་མ་གཉིས་ནི་སྐུར་འདེབས་ཀྱི་མེད་མཐའོ། །གསུམ་པོ་དེ་ལ་དེ་མཐར་འགྱུར་པའི་རྒྱུ་མཚན་ཇི་ལྟ་བུ་ཞེ་ན། མེད་དགག་ལ་དམིགས་ནས་བདེན་པར་གཟུང་བའི་ཕྱིར་སྒྲོ་འདོགས་ཀྱི་མེད་མཐའ་དང༌། སྔ་དུས་ན་རང་བཞིན་གྱིས་ཡོད་ན་དུས་ནམ་ཡང་ཡོད་དགོས་པས་ཡོད་པ་ལ་སྐུར་བ་བཏབ་པའི་ཕྱིར་དང༌། ཐ་སྙད་དུ་ཡོད་པ་ལ་གཏན་མེད་དོ་ཞེས་སྐུར་བ་བཏབ་པའི་ཕྱིར་སྐུར་འདེབས་ཀྱི་མེད་མཐའོ་ཞེས་རིམ་པ་བཞིན་དུ་སྦྱར་རོ། །ཡོད་མེད་ཀྱི་མཐའ་དང་བྲལ་བའི་ཚུལ་གང་ཞེ་ན། རྟེན་འབྲེལ་སྣང་ཙམ་འདི་རང་བཞིན་གྱིས་མེད་པའི་ཕྱིར་ཡོད་མཐའ་དང་བྲལ་ལ། ཐ་སྙད་དུ་ཡོད་པའི་ཕྱིར་དང༌། རང་བཞིན་གྱི་མེད་པ་བདེན་པར་མེད་པའི་ཕྱིར་མེད་མཐའ་དང་བྲལ་བའོ། །དེ་ལྟར་ཡང་རྩ་ཤེར་ལས། རྟེན་ཅིང་འབྲེལ་བར་འབྱུང་བ་གང༌། །དེ་ནི་སྟོང་པ་ཉིད་དུ་བཤད། །དེ་ནི་བརྟེན་ནས་བཏགས་པ་སྟེ། །དེ་ནི་དབུ་མའི་ལམ་ཡིན་ནོ། །ཞེས་གསུངས་པ་ལྟར་རོ། །རྟག་ཆད་ཀྱི་མཐའ་དང་བྲལ་བའི་ཚུལ་ཇི་ལྟ་བུ་ཞེ་ན། རྒྱུ་དང་རང་བཞིན་གྱིས་གཅིག་ཏུ་མ་གྲུབ་པས་རྟག་པའི་མཐའ་དང་བྲལ་ཞིང་རང་བཞིན་གྱིས་ཐ་དད་དུ་མ་གྲུབ་པའི་ཆད་པའི་མཐའ་དང་བྲལ་བ་ཡིན་ཏེ། རྒྱ་ཆེན་རོལ་པའི་མདོ་ལས། ས་བོན་ཡོད་ན་མྱུ་གུ་ཇི་བཞིན་ཏེ། །ས་བོན་གང་ཡིན་མྱུ་གུ་དེ་ཉིད་མིན། །དེ་ལས་གཞན་མིན་དེ་ཡང་མ་ཡིན་ཏེ། །དེ་ཕྱིར་རྟག་མིན་ཆད་མིན་ཆོས་ཉིད་དོ། །ཞེས་དང༌། རྩ་ཤེ་ལས་ཀྱང༌། གང་ལ་བརྟེན་ཏེ་གང་འབྱུང་བ།

།དེ་ནི་རེ་ཞིག་དེ་ཉིད་མིན། །དེ་ལས་གཞན་པའང་མ་ཡིན་ཕྱིར། །དེ་ཕྱིར་ཆད་མིན་རྟག་པ་མིན། །ཞེས་གསུངས་པ་ལྟར་རོ། །དེས་ན་དངོས་པོ་རང་བཞིན་གྱིས་ཡོད་པར་འདོད་ན་རྟག་ལྟར་འགྱུར་ལ་དུས་སྔ་མ་ལ་རང་བཞིན་གྱིས་ཡོད་པ་དུས་ཕྱི་མར་ཞིག་པར་འདོད་ན་ཆད་ལྟར་འགྱུར་རོ། །བདེན་དངོས་འདོད་ཕྱིན་ཆད་རྟག་ཆད་ཀྱི་ལྟ་བ་ལས་མི་འདའ་བོ། །དེས་ན་དབུ་མ་པའི་ལྟ་བ་ཁོ་ན་མཐར་ལྟུང་བ་དང་རྟག་ཆད་ཀྱི་སྐྱོན་དང་བྲལ་བ་ཡིན་ཏེ། རིན་ཆེན་ཕྲེང་བ་ལས། གང་ཟག་ཕུང་པོར་སྨྲ་བ་ཡི། ། འཇིག་རྟེན་གྲངས་ཅན་འུག་ཕྲུག་དང༌། །གོས་མེད་བཅས་ལ་གལ་ཏེ་ཞིག །ཡོད་མེད་འདས་པ་སྨྲ་ན་དྲིས། །དེ་ཕྱིར་སངས་རྒྱས་རྣམས་ཀྱིས་ནི། །བསྟན་པ་འཆི་མེད་ཡོད་མེད་ལས། །འདས་པ་ཟབ་མོ་ཞེས་བསྟན་པ། །ཆོས་ཀྱི་འཁུད་པ་ཡིན་ཞེས་བགྱིས། །ཞེས་གསུངས་སོ། །དེ་ལྟ་བུའི་དབུ་མ་ལ་དབྱེ་ན། གཞི་དབུ་མ་བདེན་པ་གཉིས། ལམ་དབུ་མ་ཚོགས་གཉིས། འབྲས་བུ་དབུ་མ་སྐུ་གསུམ་མོ།། དང་པོ་ནི། དེ་ལ་ཐོས་བསམ་གྱིས་གཏན་ལ་དབབ་པར་བྱ་བའི་ཡུལ་ཡིན་པའི་ཕྱིར་གཞི་དབུ་མ་ཞེས་བྱའོ། །གཉིས་པ་ནི། མཉམ་རྗེས་ཀྱི་སྒོ་ནས་ཉམས་སུ་བླང་བར་བྱ་བའི་ལམ་ཡིན་པའི་ཕྱིར་ལམ་དབུ་མ་ཞེས་བྱའོ། །གསུམ་པ་ནི། ཐོབ་པར་བྱ་བའི་འབྲས་བུ་མཐར་ཐུག་ཡིན་པའི་ཕྱིར་འབྲས་བུ་དབུ་མ་ཞཻས་བྱའོ། །དེས་ན་བསྟོད་པ་ལས་རང་བཞིན་མེད་པ་ཉིད་བསྟན་པ། །དེ་ནི་ཡང་དག་དམ་པ་སྟེ། ། དངོས་པོའི་གདོན་གྱིས་བཟུང་རྣམས་ཀྱིས། །གསོ་བ་བླ་ན་མེད་འདི་ཡིན། །ཞེས་གསུངས་པ་ལྟར་དངོས་པོ་བདེན་འཛིན་གྱིས་གཟུང་ནས་འཁོར་བར་དབང་མེད་དུ་འཁྱམས་པ་རྣམས་ཀྱིས་མ་རྟོགས་ལོག་རྟོག་ཐེ་ཚོམ་གསུམ་གསལ་བའི་ཕྱིར་དུ་གསུངས་པས་གནས་ཟབ་མོ་དེ་ལྟ་བུ་ལ་ནི་ཡང་དང་ཡང་དུ་སེམས་འཇལ་ངེས་པར་རྟོགས་པའི་སྒོ་ནས་རྣམ་པ་ཀུན་ཏུ་འབད་པར་བྱའོ། ། ག༢ དབུ་མའི་དོན་རྒྱས་པར་བཤད་པ་ལས། ང༡ མ་རིག་པ་ངོས་བཟུང་བ། གཉིས་པ་ཡང་འཁོར་བའི་རྩ་བ་མ་རིག་པ་ངོས་གཟུང་བ་དང༌།

དེས་ཇི་ལྟར་གཟུང་བའི་ཚུལ་དང༌། གཟུང་བ་ལྟར་མེད་པའི་ཚུལ་ལོ། །དང་པོ་ནི། མ་རིག་པ་ངོས་མ་ཟིན་ན་དེ་སྤོང་བའི་ཐབས་མི་ཤེས་པས་ཉེས་པ་ཐམས་ཅད་ཀྱི་རྩ་བ་མ་རིག་པ་ངོས་བཟུང་བར་བྱའོ། །དེ་ཡང་དེ་ཁོ་ན་ཉིད་རིག་པ་མེད་པ་ཙམ་དང་དེ་ལས་གཞན་ཙམ་མ་ཡིན་གྱི་དེ་ཁོ་ན་ཉིད་རིག་པ་ལས། འཛིན་སྟངས་ཕྱིན་ཅི་ལོག་ཏུ་གྱུར་པའི་འགལ་བ་མི་མཐུན་ཕྱོགས་ཡིན་པས་ན་ཡུལ་བདེན་པར་འཛིན་པའི་བློ་ལ་བྱའོ། །དབུ་མ་རང་རྒྱུད་པ་མན་ཆད་ཀྱི་ཆོས་ཀྱི་བདག་འཛིན་འཁོར་བའི་རྩ་བར་མི་འདོད་ཅིང་གང་ཟག་གི་བདག་འཛིན་འབའ་ཞིག་འཁོར་བའི་རྩ་བ་མ་རིག་པར་འདོད་དོ། །ཐལ་འགྱུར་བའི་ལུགས་ལ་ཆོས་ཀྱི་བདག་འཛིན་དང་གང་ཟག་གི་བདག་འཛིན་གཉིས་ཀ་འཁོར་བའི་རྩ་བར་བཞེད་དོ། །དེ་ལྟར་ཡང་སྟོང་ཉིད་བདུན་ཅུ་པ་ལས། རྒྱུ་དང་རྐྱེན་ལས་སྐྱེས་དངོས་རྣམས། །ཡང་དག་པར་ནི་རྟོག་པ་གང༌། །དེ་ནི་སྟོན་པས་མ་རིག་གསུངས། །དེ་ལས་ཡན་ལག་བཅུ་གཉིས་འབྱུང༌། །ཞེས་གསུངས་སོ། །དེ་ལ་ཡང་གང་ཟག་གི་བདག་ཏུ་རྨོངས་པའི་མ་རིག་པ་དང༌། ཆོས་ཀྱི་བདག་ཏུ་རྨོངས་པའི་མ་རིག་པ་གཉིས་སོ། །དང་པོ་ནི། གང་ཟག་རང་གི་མཚན་ཉིད་ཀྱིས་གྲུབ་པར་འཛིན་པའོ། །གཉིས་པ་ནི། གཟུགས་སོགས་ཆོས་དེ་ལྟར་འཛིན་པའོ། །གང་ཟག་གཞན་དེ་ལྟར་འཛིན་པ་ནི་གང་ཟག་གི་བདག་འཛིན་ཡིན་ཞིང་འཇིག་ལྟ་ལྷན་སྐྱེས་མ་ཡིན་ནོ། །ང་ཡི་བ་རང་གི་མཚན་ཉིད་ཀྱིས་གྲུབ་པར་འཛིན་པ་ནི་འཇིག་ལྟ་ལྷན་སྐྱེས་ཡིན་ཀྱང་གང་ཞིག་བདག་འཛིན་མ་ཡིན་ནོ། །ངའོ་སྙམ་པའི་གཞི་ང་རང་གི་མཚན་ཉིད་ཀྱིས་གྲུབ་པར་འཛིན་པ་ནི་འཇིག་ལྟ་ལྷན་སྐྱེས་དང་གང་ཟག་གི་བདག་འཛིན་གཉིས་ཀ་ཡིན་ནོ།། གཟུགས་སོགས་ཕུང་པོ་རང་གི་མཚན་ཉིད་ཀྱིས་གྲུབ་པར་འཛིན་པ་ནི་གཉིས་ཀ་མ་ཡིན་ནོ། །བདག་མེད་གཉིས་ཀྱི་མེད་རྒྱུའི་བདག་ལ་ཁྱད་པར་མེད་ཅིང་གང་ཟག་དང་ཆོས་ལ་སྦྱར་ན་གང་ཟག་གི་བདག་དང་ཆོས་ཀྱི་བདག་ཅེས་ལ་དེ་གཉིས་ཀྱི་སྟེང་དུ་བཀག་པ་ན་བདག་མེད་གཉིས་སུ་འཇོག་པ་ཡིན་ཏེ།

བཞི་བརྒྱ་པའི་འགྲེལ་པ་ལས། དེ་ལ་བདག་ཅེས་བྱ་བ་ནི་གང་ཟག་གི་དངོས་པོ་རྣམས་ཀྱི་གཞན་ལ་རག་མ་ལས་པའི་ངོ་བོ་རང་བཞིན་མེད་པ་ནི་བདག་མེད་པའོ། །དེ་ནི་ཆོས་དང་གང་ཞིག་དབྱེ་བ་གཉིས་སུ་རྟོགས་ཏེ། ཆོས་ཀྱི་བདག་མེད་པ་དང་གང་ཟག་གི་བདག་མེད་པ་ཞེས་བྱ་བའོ། །ཅེས་དང༌། འཇུག་པ་ལས་ཀྱང༌། བདག་མེད་འདི་ནི་འགྲོ་བ་རྣམ་གྲོལ་ཕྱིར། །ཆོས་དང་གང་ཟག་དབྱེ་བས་རྣམ་གཉིས་གསུངས། ། ཞེས་པ་ལྟར་རོ། །དབུ་མ་རང་རྒྱུད་པ་མན་ཆད་ཀྱིས་འདོད་པའི་ཕུང་པོ་ལྔ་དང་མཚན་ཉིད་མི་མཐུན་པའི་རང་སྐྱ་ཐུབ་པའི་གང་ཟག་གི་བདག་དང༌། སེམས་ཙམ་པ་འདོད་པའི་ཆོས་ཀྱི་བདག་ཏུ་འཛིན་པ་ནི་བདག་འཛིན་ཀུན་བཏགས་ཡིན་གྱི་ལྷན་སྐྱེས་མ་ཡིན་ཏེ་འཁོར་བའི་རྩ་བ་མ་ཡིན་པའི་ཕྱིར་དང༌། དེ་ལྟ་བུའི་འཛིན་སྟངས་ཀྱི་ཡུལ་བཀག་ནས་བསྒོམས་ཀྱང་བདག་འཛིན་ལྷན་སྐྱེས་ལ་ཅུང་ཟད་ཀྱང་མི་གནོད་པའི་ཕྱིར་རོ། །དེ་ལྟར་ཡང་འཇུག་པ་ལས། བདག་མེད་མཐོང་ཚེ་རྟག་པའི་བདག་སྤོང་ཞིང༌། །འདི་ནི་ངར་འཛིན་བརྟེན་དུའང་མི་འདོད་ལ། །དེ་ཕྱིར་བདག་མེད་རྟོགས་ཚེ་བདག་བལྟ་བ། །དཔྱིས་ཀྱང་འབྱིན་ཞེས་སྨྲ་བ་ཤིན་དུ་མཚར༑ ༑ཞེས་གསུངས་ལ། དེ་དཔེ་ཇི་ལྟ་བུ་ཞེ་ན། རང་ཁྱིམ་རྩིག་ཕུག་སྦྲུལ་གནས་མཐོང་བཞིན་དུ། །འདི་ན་གླང་ཆེན་མེད་ཅེས་དྭོགས་བསལ་ཏེ། །སྦྲུལ་གྱི་འཇིགས་པ་སྤོང་བར་བྱེད་པ་ནི། །ཀྱེ་མ་གཞན་གྱི་གནམ་པོར་འགྱུར་ཉིད་དོ། ། ཞེས་གསུངས་པ་ལྟར་རོ། །དེས་ན་གང་ཟག་གི་བདག་འཛིན་དང་ཆོས་ཀྱི་བདག་འཛིན་གཉིས་ཀ་ཡང་ཉོན་སྒྲིབ་ཡིན་ལ། རང་རྒྱུད་པ་དང་སེམས་ཙམ་པས་ནི་གང་ཟག་གི་བདག་འཛིན་ཉོན་སྒྲིབ་ཡིན་ཞིང་ཆོས་ཀྱི་བདག་འཛིན་ཤེས་སྒྲིབ་ཏུ་བཞེད་དོ། ། ང༢ དེས་ཇི་ལྟར་བཟུང་བའི་ཚུལ། གཉིས་དེས་ཇི་ལྟར་བཟུང་བའི་ཚུལ་ངོས་བཟུང་བ་ལ་གཉིས། གཞན་ལུགས་དགག་པ་དང༌། རང་ལུགས་བཞག་པའོ། །དང་པོ་ལ་གཉིས། རྟགས་ཀྱི་དགག་བྱ་ཁྱབ་ཆེས་པ་དགག་པ་དང༌། ཁྱབ་ཆུང་བས་དགག་པའོ། །དང་པོ་ལ་གཉིས༑

འདོད་པ་བརྗོད་པ་དང༌། དེ་དགག་པའོ། །དང་པོ་ནི། ཁ་ཅིག་ན་རེ། གཟུགས་ནས་རྣམ་མཁྱེན་གྱི་བར་གྱི་ཆོས་ཐམས་ཅད་མེད་དེ་ཡོད་ན་འཕགས་པའི་མཉམ་བཞག་ཡེ་ཤེས་ཀྱི་གཟིགས་དགོས་པ་ལས་མ་གཟིགས་པའི་ཕྱིར་དང༌༑ རིགས་པས་དཔྱད་མི་བཟོད་པའི་ཕྱིར་རོ། །དེས་ན་ཡོད་ཙམ་རྟགས་ཀྱི་དགག་བྱ་ཡིན་ནོ་ཞེས་འདོད་དོ། ཁ་ཅིག་ཡོད་པ་ཡང་མ་ཡིན་མེད་པ་ཡང་མ་ཡིན་ཏེ་ཡོད་པར་བཟུང་ན་རྟག་ལྟ་དང་མེད་པར་བཟུང་ན་ཆད་ལྟར་འགྱུར་བའི་ཕྱིར། རྩ་ཤེ་ལས། ཡོད་ཅེས་བྱ་བ་རྟག་པར་འཛིན། །མེད་ཅེས་བྱ་བ་ཆད་པར་བལྟ། ། ཞེས་སོགས་གསུངས་པས་མཐའ་གང་དུ་ཡང་ཁས་མི་ལེན་ནོ། །དེས་ན་དབུ་མ་ཐལ་འགྱུར་བ་ལ་རང་ལུགས་ཀྱི་དམ་བཅའ་ཡོད་པ་མ་ཡིན་ཏེ། ཡོད་ན་ཕར་ལ་སྐྱོན་འཕངས་པ་ཐམས་ཅད་རང་ཉིད་ལ་མཚུངས་པའི་ཕྱིར་རོ། །དེ་དག་གི་འདོད་ཚུལ་རྒྱས་པར་ནི་ཚིག་མང་དུ་དོགས་པའི་འཇིགས་པས་མི་བྲིས་སོ། །གཉིས་པ་ལ་གཉིས། དགག་པ་དངོས་དང༌། རྩོད་པ་སྤོངས་བའོ། དང་པོ་ནི༑ དེ་ལྟ་ན་རིག་པ་དྲུག་ཅུ་པ་ལས། དགེ་བ་འདི་ཡི་སྐྱེ་བོ་ཀུན། །ཞེས་སོགས་གསུངས་པ་ལྟར་འབྲས་བུ་སྐུ་གསུམ་ཐོབ་པའི་ཕྱིར་དུ་ཚོགས་གཉིས་གསོག་པ་དང་དེའི་རྒྱུར་བསྔོས་པ་སོགས་ལས་རྒྱུ་འབྲས་ཀྱི་རྣམ་གཞག་དོན་མེད་པར་འགྱུར་བ་དང༌། རྩ་ཤེ་ལས། གང་ལ་སྟོང་པ་ཉིད་རུང་བ། །དེ་ལ་ཐམས་ཅད་རུང་བར་འགྱུར། །གང་ལ་སྟོང་ཉིད་མི་རུང་བ། །དེ་ལ་ཐམས་ཅད་མི་རུང་འགྱུར། ། ཞེས་གསུངས་པ་ལྟར་རང་བཞིན་གྱིས་མེད་པ་ལ་རྣམ་གཞག་འཐད་ལ་རང་བཞིན་གྱིས་གྲུབ་པ་ལ་རྣམ་གཞག་ཐམས་ཅད་མི་འཐད་པར་གསུངས་པ་ཡང་ཇི་ལྟར་དྲང༌༑ གལ་ཏེ་ལས་རྒྱུ་འབྲས་ཀྱི་རྣམ་གཞག་ཐ་སྙད་དུ་ཡོད་པས་སྐྱོན་མེད་དོ་ཞེ་ན༑ ཐ་སྙད་དུ་ཡང་ལས་རྒྱུ་འབྲས་མེད་པར་འགྱུར་ཏེ། ཐ་སྙད་དུ་རང་བཞིན་གྱིས་མེད་པའི་ཕྱིར་རོ། ཁྱབ་པ་མ་གྲུབ་ན་རང་བཞིན་གྱིས་མེད་པ་དང་མེད་པ་གཉིས་ཁྱད་མེད་ཡིན་པ་ཉམས་སོ། །དེས་ན་དངོས་སྨྲ་བས། གལ་ཏེ་འདི་དག་ཀུན་སྟོང་ན་ཞེས་སོགས་གསུངས་པ་ལྟར་རང་བཞིན་གྱིས་སྟོང་ན་འཁོར་འདས་ཀྱི་རྣམ་གཞག་སོགས་མི་རུང་བར་བརྩད་པའི་ལན་དུ་དབུ་མ་པས་ཕར་ལ་འཕང་རྒྱུའི་སྐྱོན་དངོས་སྨྲ་བས་ཚུར་ལ་འཕངས་པ་ཡིན་པས་ལྡོག་ཏེ་འཕེན་པ་དང༌།

དངོས་སྨྲ་བའི་སྐྱོན་དུ་བཞེད་པ་ཡིན་ཏེ། རྩ་ཤེ་ལས། ཁྱོད་ནི་རང་གི་སྐྱོན་རྣམས་ནི༑ ༑ཞེས་སོགས་ནས། རྒྱུ་རྐྱེན་མེད་པར་ཁྱོད་བལྟའོ། །ཞེས་དང༌། གལ་ཏེ་འདི་ཀུན་མི་སྟོང་ན། །འབྱུང་བ་མེད་ཅིང་འཇིག་པ་མེད། །འཕགས་པའི་བདེན་པ་བཞི་པོ་རྣམས། ཁྱོད་ལ་མེད་པར་ཐལ་བར་འགྱུར། །ཞེས་སོགས་གསུངས་སོ། །དེས་ན་ཡོད་ན་རང་བཞིན་གྱིས་ཡོད་པ་དང༌། མེད་ན་གཏན་མེད་དུ་འདོད་པ་ནི་དངོས་སྨྲ་བའི་ལུགས་དང་ཁྱད་མེད་དེ། །བཞི་བརྒྱ་པའི་འགྲེལ་པ་ལས། དངོས་པོ་དངོས་པོ་ཡོད་པར་སྨྲ་བའི་ལྟར་ན་ནི། ཇི་སྲིད་དུ་དངོས་པོ་དེའི་ཡོད་པ་ཉིད་ཡིན་པ་དེ་སྲིད་དུ་དེ་ལྟར་རང་གི་ངོ་བོ་ཡང་ཡིན་པ་ཐམས་ཅད་ལ་གང་གི་ཚེ་རང་གི་ངོ་བོ་དང་བྲལ་བའི་དེའི་ཚེ་དེ་ལ་དངོས་པོ་དེ་རྣམ་པ་ཐམས་ཅད་དུ་མེད་པའི་ཕྱིར་བོང་བུའི་རྭ་དང་འདྲ་བས་གཉིས་སུ་སྨྲ་བ་ལས་མ་འདས་པའི་ཕྱིར་འདིའི་མངོན་པར་འདོད་པ་ཐམས་ཅད་འགྲིག་དཀའ་བར་འགྱུར་རོ། །ཞེས་གསུངས་པ་ལྟར་རོ༑ ༑དབུ་མ་པས། རང་བཞིན་གྱིས་མེད་པ་དང་མེད་པ་གཉིས་ཤིན་ཏུ་ཁྱད་ཆེ་བར་གསུངས་ཏེ། ཚིགས་གསལ་ལས་ཇི་སྐད་དུ། གལ་ཏེ་དེ་ལྟར་ཁྱོད་ཀྱི་དངོས་པོ་རྣམས་རང་བཞིན་མེད་པར་རྣམ་པར་གཞག་ན་འོ་ན་ནི་གང་བཅོམ་ལྡན་འདས་ཀྱིས་རང་གི་བྱས་པའི་ལས་ཀྱི་རྣམ་པར་སྨིན་པ་ནི་རང་གིས་མྱོང་བར་འགྱུར་བ་ཡིན་ནོ། །ཞེས་གསུངས་པ་དེ་ཐམས་ཅད་ཚུལ་འདིས་གསལ་བར་འགྱུར་ལ། ལས་དང་འབྲས་བུ་ལ་སྐུར་བ་བཏབ་པའི་ཕྱིར་ན་ཁྱོད་མེད་པ་པའི་གཙོ་བོར་གྱུར་པ་ཡིན་ཏེ། བརྗོད་པར་བྱ་སྟེ་ཁོ་བོ་ཅག་ནི་ཡོད་པ་དང་མེད་པ་གཉིས་སུ་སྨྲ་བ་བཀག་ནས་གཉིས་སུ་མེད་པའི་ལམ་མྱ་ངན་ལས་འདས་པ་ཉིད་ཀྱི་གྲོང་ཁྱེར་དུ་འགྲོ་བ་གསལ་བར་བྱེད་པ་ཡིན་ནོ། ཁོ་བོ་ཅག་ནི་ལས་དང་བྱེད་པ་པོ་འབྲས་བུ་ལ་སོགས་པ་མེད་དོ་ཞེས་སྨྲ་བ་མ་ཡིན་ཏེ། འོ་ན་ཅི་ཞེ་ན་འདི་དག་རང་བཞིན་གྱིས་མེད་དོ་ཞེས་རྣམ་པར་འཇོག་པ་ཡིན་ནོ། །ཅི་སྟེ་རང་བཞིན་མེད་པ་རྣམས་ལ་བྱ་བ་བྱེད་པ་མི་འཐད་པའི་ཕྱིར་ཉེས་པ་སོ་ན་འདུག་པ་ཉིད་དོ་སྙམ་ན།

དེ་ཡང་ཡོད་པ་ལ་མིན་ཏེ་རང་བཞིན་དང་བཅས་པ་རྣམས་ཁོ་ན་ལ་བྱ་བ་མ་མཐོང་བའི་ཕྱིར་དང་རང་བཞིན་མེད་པ་རྣམས་ཁོ་ན་ལ་བྱ་བ་མཐོང་བའི་ཕྱིར་རོ་ཞེས་གསལ་བར་གསུངས་སོ། །གཞན་ཡང་རང་བཞིན་གྱིས་སྐྱེ་བ་མེད་པར་བརྗོད་པ་ན་སྐྱེ་བ་གཏན་མེད་དུ་བཟུང་ནས་རང་བཞིན་གྱི་སྐྱེ་བ་ཡོད་པ་དང་རྟེན་སྐྱེ་བ་ཁས་བླངས་པ་གཉིས་འགལ་སྙམ་ནས་ཡང་ཡང་བརྩད་པ་ལ་རང་བཞིན་གྱིས་མེད་དོ་ཞེས་རང་བཞིན་གྱི་ཁྱད་པར་སྦྱར་བའི་ཚིག་ཙམ་ཡང་མ་ཐོས་པར་འདུག་པས་ན་རྣ་བ་མེད་པ་དང་རང་བཞིན་གྱིས་སྐྱེ་བ་མེད་ཅེས་པའི་ཚིག་གི་དོན་ལ་གོ་རྒྱུ་མ་བྱུང་བར་འདུག་པས་ན་སྙིང་མེད་པ་ཅེས་ཀྱང་གསུངས་ཏེ། རིགས་པ་དྲུག་ཅུ་པ་ལས། རྟེན་ནས་སྐྱེས་པ་མ་སྐྱེས་པ། །དེ་ཉིད་མཁྱེན་པའི་མཆོག་གིས་གསུངས། །ཞེས་པའི་འགྲེལ་པ་ལས། རྟེན་ཅིང་འབྲེལ་བར་འབྱུང་བ་མཐོང་ན་དངོས་པོ་རྣམས་རང་བཞིན་དུ་དམིགས་པར་མི་འགྱུར་ཏེ། གང་བརྟེན་སྐྱེས་པ་དེ་ནི་གཟུགས་བརྙན་བཞིན་དུ་རང་བཞིན་གྱི་མ་སྐྱེས་པའི་ཕྱིར་རོ། །གལ་ཏེ་བརྟེན་ནས་སྐྱེས་པ་གང་ཡིན་པ་དེ་སྐྱེས་པ་ཁོ་ན་མ་ཡིན་ནམ། དེ་ཇི་ལྟར་མ་སྐྱེས་པའི་སྒྲས་བརྗོད་པར་བྱ་བར་འགྱུར། ཅི་སྟེ་མ་སྐྱེས་སོ། །བྱ་བར་བརྗོད་ན། འོ་ན་བརྟེན་ནས་སྐྱེའོ་ཞེས་བརྗོད་པར་མི་བྱའོ། 

།དེའི་ཕྱིར་ཕན་ཚུལ་འགལ་བ་ཉིད་ཀྱི་ཕྱིར་འདི་མི་རིགས་སོ། །ཞེ་ན་སྐྱེ་མ་ཀྱི་ཧུད་རྣ་བ་དང་སྙིང་མེད་པས་ཀྱང་རྒལ་བར་འགྱུར་བ་འདི་ནི་ཁོ་བོ་ཅག་ལ་དཀའ་བ་ཞིག་ཅེས་སོ། །གང་གི་ཚེ་ཁོ་བོ་ཅག་གིས་གང་བརྟེན་ནས་སྐྱེ་བ་དེ་གཟུགས་བརྙན་བཞིན་དུ་རང་བཞིན་གྱིས་མ་སྐྱེས་སོ་ཞེས་སྨྲས་པ་དེའི་ཚེ་རྒོལ་བའི་གོ་སྐབས་ག་ལ་ཡོད་ཅེས་གསུངས་སོ། །གཞན་ཡང་རང་བཞིན་མེད་པའི་སྟོང་པ་ཉིད་ནི་མེད་པའམ་ཡོད་པ་མ་ཡིན་པར་གཟུང་ན་ཤེར་ཕྱིན་སྤོང་བའི་ཆོས་སྤོང་གིས་ངན་འགྲོར་སྐྱེ་བ་དང་ཆད་ལྟའི་གཡང་དུ་ལྷུང་བར་གསུང་ཏེ། སྟོང་པ་ཉིད་ལ་ལྟ་ཉེས་ན། །ཤེས་རབ་ཆུང་རྣམས་འཕུང་བར་བྱེད། ། ཅེས་པའི་འགྲེལ་པ་ཚིག་གསལ་ལས། རེ་ཞིག་གལ་ཏེ་སྟོང་པ་སྟེ་ཐམས་ཅད་ཡོད་པ་མ་ཡིན་ནོ་ཞེས་རྟོག་ན་དེའི་ཚེ་འདི་ལ་ལོག་པར་ལྟ་བར་འགྱུར་ཏེ་ཇི་སྐད་དུ། ཆོས་འདི་ལོག་པར་བཟུང་གྱུར་ན། །མི་མཁས་རྣམས་ནི་ཆུད་ཀྱང་འཛའ། ། འདི་ལྟར་མེད་པར་བལྟ་བ་ཡིས། །མི་གཙང་དེར་ནི་བྱིང་བར་འགྱུར། ཞེས་བཤད་དོ།། ཅི་སྟེ་ཡང་ཐམས་ཅད་ལ་སྐུར་བ་འདེབས་པར་མི་འདོད་ན་ནི་དེའི་ཚེ་དངོས་པོ་འདི་དག་དམིགས་སུ་ཟིན་ཀྱང་སྟོང་པ་ཉིད་དུ་འགྱུར་ཏེ་དེའི་ཕྱིར་རང་བཞིན་མེད་པའི་དོན་ནི་སྟོང་པ་ཉིད་ཀྱི་དོན་མ་ཡིན་ནོ། །ཞེས་འདི་ངེས་པར་སྟོང་པ་ཉིད་སྤོང་བར་འགྱུར་ཏེ་དེ་ལྟར་སྤངས་ནས་ཆོས་ཀྱིས་འཕོངས་པར་གྱུར་པའི་ལས་ཀྱི་ངེས་པར་ངན་འགྲོར་འགྲོ་བར་འགྱུར་རོ། །ཇི་སྐད་དུ་རིན་ཆེན་ཕྲེང་བ་ལས། གཞན་ཡང་འདི་ནི་ལོག་བཟུང་ནས། །བླུན་པོ་མཁས་པའི་ང་རྒྱལ་ཅན། །སྤངས་ནས་མ་རུང་བདག་ཉིད་ཅན། །མནར་མེད་པར་ནི་སྤྱི་བོ་ཚུགས་སུ་འགྲོ། །ཞེས་བཤད་དོ།། ཞེས་གསུངས་པའི་ཕྱིར་རོ། །དེ་ནས་རང་བཞིན་གྱིས་ཡོད་པ་དང་ཡོད་ཙམ་ཁྱད་མེད་དུ་འདོད་པ་ནི་དབུ་མ་ཐལ་འགྱུར་བས་དེ་གཉིས་ཁྱད་པར་ཤིན་ཏུ་ཕྱེ་བར་འདོད་པའི་ཁྱད་ཆོས་གཅིག་པོ་དེ་ཁྱོད་ཀྱིས་བཀག་པ་ཡིན་ནོ། །ཡོད་པ་ཡང་མ་ཡིན་མེད་པ་ཡང་མ་ཡིན་ཞེས་པ་ལྟར་ན་དབུ་མ་རྩ་ཤེ་ལྟ་བུའི་དགོས་སོགས་བཞི་ཡང་ཡོད་པ་མ་ཡིན་པར་འགྱུར་ཏེ་ཆོས་གང་ཡང་ཡོད་པ་མ་ཡིན་པའི་ཕྱིར་རོ།།

འདོད་ན་དེ་ལ་ཐོས་བསམ་བྱེད་པ་ཡང་མི་ཐད་པར་འགྱུར་རོ། །གཞན་ཡང་གཟུགས་སོགས་ཡོད་པ་ཡིན་པར་འགྱུར་ཏེ། གཟུགས་ཡོད་པ་མ་ཡིན་པར་འགྱུར་ཏེ༑ གཟུགས་ཡོད་པ་མ་ཡིན་པ་མ་ཡིན་པའི་ཕྱིར་རོ། ཁྱབ་པ་ཡོད་དེ་བརྩོད་བཟློག་ལས་རང་བཞིན་མེད་པ་ཉིད་ལོག་ན། རང་བཞིན་ཉིད་དུ་རབ་གྲུབ་འགྱུར༑ ༑ཞེས་གསུངས་པའི་ཕྱིར་རོ། །འོ་ན་བསྐལ་དོན་ལ་ཡང་མཚུངས་སོ་ཞེ་ན༑ བསྐལ་དོན་ཡོད་པ་དང་མེད་པ་དང་ཡོད་ངེས་སོགས་ཁྱད་ཆོས་གང་ལ་ཡང་དགག་སྒྲུབ་མི་ནུས་ཏེ་ཁྱད་བཞི་བསྐལ་དོན་ཉིད་ལ་ཐེ་ཚོམ་ཟ་བའི་ཕྱིར་རོ། །དེས་ན་བསྐལ་དོན་ཡོད་པ་མ་ཡིན་པའི་ཕྱིར་ཞེས་པའི་རྟགས་ལ་ཐེ་ཚོམ་ཟ་ཞེས་ལན་འདེབས་པར་བྱེད་ཀྱི་མཐའ་གཅིག་ཏུ་ལན་འདེབས་པར་མི་བྱེད་དོ། །གཞན་ཡང་ཡོད་པ་ཡིན་པ་དེ་ཚད་མས་ཁེགས་པར་ཐལ་ཡོད་པ་མ་ཡིན་ཚད་མས་གྲུབ་པའི་ཕྱིར་དང༌། ཡོད་པ་དེ་རྟགས་ཀྱི་དགག་བྱ་ཡིན་པའི་ཕྱིར་རོ། །འདོད་ན་མེད་པ་ཡིན་པ་དེ་ཚད་མས་གྲུབ་པར་ཐལ་ལོ། །འདོད་ན་མེད་པ་ཡིན་པར་ཐལ་ལོ། ། གཞན་དུ་ན་མེད་པ་ཡང་ཡིན་ཡོད་པ་ཡང་ཡིན་བྱས་ན་ཅིས་འགོགགལ་ཏེ་མེད་ན་འགལ་ལོ་ཞེ་ན་འོ་ན་ཡོད་པ་མ་ཡིན་ན་མེད་པ་མ་ཡིན་པར་འགལ་ཞེས་རྣམ་པ་ཀུན་དུ་མཚུངས་སོ། །གཞན་ཡང་འཕགས་པའི་མཉམ་བཞག་ཡེ་ཤེས་ཀྱི་ངོར་ཡིན་མིན་དང་ཡོད་མེད་ཀྱི་རྣམ་གཞག་སོགས་ཀྱང་མི་འཐད་པར་འགྱུར་བ་དང༌༑ ཁྱབ་པ་ཡོད་མེད་སོགས་ཀྱི་རྣམ་གཞག་མི་འཐད་པར་འགྱུར་རོ། །རང་ལུགས་མེད་ན་རྩ་ཤེས་དབུ་མ་པའི་རང་གཞུང་རྣམ་དག་མ་ཡིན་པར་འགྱུར་ཏེ། དབུ་མ་པ་ལ་རང་ལུགས་མེད་པའི་ཕྱིར་རོ། །གཞན་ཡང་དབུ་མ་རང་རྒྱུད་པ་མན་ཆད་དང་མི་མཐུན་པའི་རྣམ་གཞག་ཐལ་འགྱུར་བས་བྱས་པ་དེ་སངས་རྒྱས་པའི་གྲུབ་མཐའ་སྨྲ་བ་གང་གིས་ཡང་ལུགས་མིན་པར་འགྱུར་ཏེ། དེ་ལྟ་བུ་དེ་རང་རྒྱུད་པ་མན་ཆད་ཀྱིས་མི་འདོད་ཅིང་ཐལ་འགྱུར་བ་ལ་རང་ལུགས་མེད་པའི་ཕྱིར་རོ། ། གཞན་ངོར་ཁས་ལེན་པས་སྐྱོན་མེད་དོ་ཞེ་ན་དེ་ཡང་སྔ་མ་དང་མཚུངས་སོ།

ཁྱབ་པའི་སྒྲིག་མཚམས་ཀྱང་ཕ་རོལ་པོས་ཁས་བླངས་པ་དང་སྒོ་བསྟུན་ནས་བྱེད་པས་ཁས་ལེན་མེད་ཀྱང་སྐྱོན་མེད་ཅེ་ན། གཞན་ངོར་རྣམ་གཞག་བྱེད་པའི་གཞན་དེ་ཡང་གཞན་ངོར་ཁས་ལེན་པ་དང་དེ་ལས་གཞན་པ་དེ་ཡང་གང་ཟག་གཞན་ཞིག་གིས་ངོར་ཁས་ལེན་པ་སོགས་ཐུག་མེད་དུ་འགྱུར་བ་དང༌། རང་ཉིད་གཞན་ཕྱོགས་སུན་འབྱིན་པ་ལ་མཁས་པར་རློམ་ཞིང་རང་ལ་དམ་བཅའ་མེད་པས་ན་རྒོལ་བ་ཚར་གཅོད་ཀྱི་གནས་སུ་ཡང་འགྱུར་རོ། །གཉིས་པ་རྩོད་པ་དགག་པ་ནི། གཟུགས་སོགས་ཆོས་ཅན། ཡོད་པའི་མཐའ་དང་བྲལ་བ་མ་ཡིན་པར་ཐལ། ཡོད་པའི་ཕྱིར་ཞེ་ན་ཡོད་པ་མ་ཡིན་པའི་མཐའ་དང་བྲལ་བ་མ་ཡིན་པར་ཐལ། ཡོད་པ་མ་ཡིན་པའི་ཕྱིར་ཞེས་འཁོར་གསུམ་སྒྲིག་གོ ཁྱབ་པ་མཚུངསསྟེ་མཐའ་བཞི་ཀ་དང་བྲལ་བར་གསུངས་པས་སོ། །གལ་ཏེ་བདེན་པར་ཐལ་ཡོད་པའི་ཕྱིར་ཞེ་ན། འོ་ན་ཀུན་རྫོབ་ཏུ་བདེན་པར་ཐལ་ཀུན་རྫོབ་ཏུ་ཡོད་པའི་ཕྱིར། འདོད་མི་ནུས་ཏེ་དབུ་མ་ཐལ་འགྱུར་བས་ཐ་སྙད་དུ་ཡང་རང་བཞིན་གྱིས་གྲུབ་པ་མེད་པར་གསུངས། འཇུག་པ་ལས། བདེན་པ་གཉིས་སུའང་རང་བཞིན་མེད་པའི་ཕྱིར་ཞེས་དང༌། མི་ཤེས་གཉིད་ཀྱིས་རབ་བསྐྱོད་མུ་སྟེགས་ཅན། །རྣམས་ཀྱིས་བདག་ཉིད་ཇི་ལྟར་བཏགས་པ་དང༌།། སྒྱུ་མ་མིག་སྒྱུ་སོགས་ལས་བཏགས་པ་གང༌། །འདི་ནི་ཀུན་རྫོབ་ཏུ་ཡང་ཡོད་མིན་ཉིད༑ ༑ཞེས་ཐ་སྙད་དུ་ཡོད་ན་ཡོད་དགོས་པར་གསུངས་སོ། །གལ་ཏེ་ཡོད་མིན་མེད་མིན་གཉིས་ཀ་མིན། །གཉིས་ཀའི་བདག་ཉིད་མིན་པའང་མིན། །ཞེས་པ་དང༌༑ ཡོད་ཅེས་བྱ་བ་རྟག་པར་འཛིན། །མེད་ཅེས་བྱ་བ་ཆད་པར་ལྟ། །ཞེས་སོགས་གསུངས་པ་ལྟར་ཡོད་མེད་གང་རུང་དུ་ཁས་བླངས་ན་རྟག་ཆད་དུ་འགྱུར་རོ༑ ༑ཞེ་ན་གཞུང་དེ་རྣམས་ཀྱི་དོན་དེ་ལྟ་བུ་མིན་པར་སྔར་བཤད་ཟིན་ཏོ། །རྩོད་བཟློག་ལས། གལ་ཏེ་ངས་དམ་བཅའ་འགའ་ཡོད། །དེས་ན་ང་ལ་སྐྱོན་དེ་ཡོད། ། ང་ལ་དམ་བཅའ་མེད་པས་ན། །ང་ནི་སྐྱོན་མེད་ཁོ་ན་ཡིན། །ཞེས་སོགས་དང༌། རིགས་པ་དྲུག་ཅུ་པ་དང་བཞི་བརྒྱ་པ་ལས་ཀྱང༌།

དེ་དང་མཐུན་པར་གསུངས་ཤིང༌༑ ཚིག་གསལ་ལས། དབུ་མ་པ་ཡིན་ན་ནི་རང་གི་རྒྱུད་ཀྱི་རྗེས་སུ་དཔག་པར་བྱ་བར་རིགས་པ་ཡང་མ་ཡིན་ཏེ་ཕྱོགས་གཞན་ཁས་བླངས་པ་མེད་པའི་ཕྱིར་རོ༑ ༑ཞེས་དབུ་མ་པ་ལ་ཁས་ལེན་མེད་པར་བཤད་པ་དང་འགལ་ལོ་ཞེ་ན་སྐྱོན་མེད་དེ། ཆོས་ཐམས་ཅད་རང་བཞིན་གྱིས་གྲུབ་པ་བཀག་ནས་ཚིག་ལ་སོགས་པར་རང་བཞིན་གྱིས་གྲུབ་པའི་ཆོས་དང༌། རང་རྒྱུད་ཀྱི་དམ་བཅའ་མེད་པར་གསུངས་པ་ཡིན་གྱི་སྤྱིར་དམ་བཅའ་དང་ཁས་ལེན་མེད་པར་གསུངས་པ་མ་ཡིན་པའི་ཕྱིར་རོ། ཁས་བླངས་པ་དང་དམ་བཅའ་མེད་ཅེས་པའི་ལུང་ཙམ་ལ་ཡང་ཞེན་པར་མི་བྱ་སྟེ་དེ་ཉིད་ཡོད་པར་ཡང་གསུངས་པའི་ཕྱིར་ན་གཉིས་ཀ་ཁས་བླང་དགོས་པས་ཧ་ཅང་ཐལ་བར་འགྱུར་རོ། །ཡོད་པར་ཇི་ལྟར་གསུངས་ཞེ་ན། རྩོད་བཟློག་ལས། ཐ་སྙད་ཁས་ནི་མ་བླངས་པར། །ངེད་ཅག་འཆད་པར་མི་བྱེད་དོ། ། ཞེས་དང༌། འཇུག་འགྲེལ་ལས་ཀྱང༌། མཁས་པ་དག་གི་ཕྱོགས་འདི་ནི། སྐྱོན་མེད་ཅིང་ཕན་ཡོན་དང་བཅས་པའོ་སྙམ་དུ་བསམ་སྟེ་གདོན་མི་ཟ་བར་ཁས་བླང་བར་བྱའོ་ཞེས་གསུངས་སོ། །གཞན་ཡང་ངེས་དོན་གྱི་མདོ་དང་དབུ་མའི་བསྟན་བཅོས་ལས་འདི་དང་འདི་འདོད་དོ་འདི་དང་འདི་མི་འདོད་དོ་ཞེས་དང་དེ་ལྟར་བཞེད་དེ་དེ་ལྟར་མི་བཞེད་དོ་ཞེས་སོགས་དུ་མ་གསུངས་སོ། །གཞན་དུ་ན་འཇིག་རྟེན་དུ་གྲགས་པ་ཙམ་ཁས་ལེན་ནམ་མི་ལེན་ལེན་ན་འཇིག་རྟེན་ན་བུམ་པ་ཡོད་པར་གྲགས་སམ་མ་གྲགས་གྲགས་ན་ཡོད་པར་ཁས་ལེན་དགོས་ལ་མ་གྲགས་ན་འཇིག་རྟེན་པ་དང་རྩོད་གཅིག།འཇིག་རྟེན་ལ་གྲགས་པ་ལྟར་ཁས་མི་ལེན་ན་ཆད་ལྟ་སྤང་མི་ནུས་པར་འགྱུར་ཏེ། འཇུག་པ་ལས་འཇིག་རྟེན་ལ་གྲགས་པ་ཙམ་གྱི་རྣམ་གཞག་མཛད་ནས་ཆད་ལྟ་སྤང་བའི་ཕྱིར་རོ། །རྒྱུ་མཚན་དེས་ན་རྟེན་འབྲེལ་ཁས་བླངས་ནས་དངོས་པོ་ཡོད་མེད་ཀྱི་མཐའ་གཉིས་སུ་སྨྲ་བ་སེལ་བ་དང༌༑ རྟེན་འབྲེལ་དང་རང་བཞིན་མེད་པ་ཁས་བླངས་པ་ཁོ་ན་ལ་བྱ་བྱེད་ཐམས་ཅད་འཐད་པར་གསུངས་ཏེ། བཞི་བརྒྱ་པའི་འགྲེལ་པ་ལས།

བདག་ནི་དངོས་པོ་མེད་པར་སྨྲ་བ་མ་ཡིན་ཏེ། རྟེན་ཅིང་འབྲེལ་བར་འབྱུང་བ་ཡིན་ཕྱིར་རོ། །ཅི་ཁྱོད་དངོས་པོར་སྨྲ་བ་ཞིག་གམ་ཞེ་ན། མ་ཡིན་ཏེ། རྟེན་ཅིང་འབྲེལ་བར་འབྱུང་བ་སྨྲ་བ་ཡིན་པ་ཉིད་ཀྱི་ཕྱིར་རོ། ཁྱོད་ཅི་སྨྲ་བ་ཞིག་གམ་ཞེ་ན། རྟེན་ཅིང་འབྲེལ་བར་འབྱུང་བ་སྨྲ་བའོ། །ཡང་རྟེན་ཅིང་འབྲེལ་བར་འབྱུང་བའི་དོན་གང་ཞིག་ཅེ་ན། རང་བཞིན་མེད་པའི་དོན་ཏེ་རང་བཞིན་གྱིས་མ་སྐྱེས་པའི་དོན་དང་སྒྱུ་མ་དང་སྨིག་རྒྱུ་དང་གཟུགས་ཅན་དང་དྲི་ཟའི་གྲོང་ཁྱེར་དང་སྤྲུལ་པ་རྣམས་རྨི་ལམ་དང་མཚུངས་པའི་རང་བཞིན་ཅན་གྱི་འབྲས་བུ་འབྱུང་བའི་དོན་དང་སྟོང་པ་ཉིད་བདག་མེད་པའི་དོན། ཞེས་གསུངས་སོ། །གལ་ཏེ་གཟུགས་ཡོད་པར་ཚད་མ་གང་གིས་གྲུབ་ཅེ་ན། འཇིག་རྟེན་གྱིས་མངོན་སུམ་དུ་མཐོང་བ་འདི་ལ་སུ་ཞིག་བསྙོན། དེས་ན་ཐ་སྙད་པའི་ཚད་མས་གྲུབ་བོ། །གལ་ཏེ་མདོ་ལས། མིག་དང་རྣ་བ་སྣ་ཡང་ཚད་མ་མིན། །ཞེས་གསུངས་པ་དང༌། ཇི་ལྟར་མི་འགལ་ཞེ་ན། དེ་ཁོ་ན་ཉིད་འཇལ་བ་ལ་ཚད་མ་མིན་པར་སྟོན་པ་ཡིན་གྱི་གཟུགས་སོགས་འཇལ་བ་ལ་ཚད་མ་མིན་པར་སྟོན་པ་མིན་ནོ། །དེ་ལྟར་ཡང་འཇུག་པ་ལས། གལ་ཏེ་འཇིག་རྟེན་ཚད་མ་མིན་ན་ནི། །འཇིག་རྟེན་དེ་ཉིད་མཐོང་བས་འཕགས་གཞན་གྱི། །ཅི་དགོས་འཕགས་པའི་ལམ་གྱིས་ཅི་ཞིག་བྱ། །བླུན་པོ་ཚད་མར་རིགས་པའང་མ་ཡིན་ནོ། ། རྣམ་ཀུན་འཇིག་རྟེན་ཚད་མིན་དེའི་ཕྱི། །དེ་ཉིད་སྐབས་སུ་འཇིག་རྟེན་གནོད་པ་མེད༑ ༑འཇིག་རྟེན་དོན་ནི་འཇིག་རྟེན་གྲགས་ཉིད་ཀྱིས། །གལ་ཏེ་སེལ་ན་འཇིག་རྟེན་གྱིས་གནོད་འགྱུར། །ཞེས་གསུངས་པ་ལྟར་རོ། ཁྱད་པར་ཅན་དུ་ན་འབྲེལ་མེད་དུ་འགྱུར་ཏེ་འདི་ལྟར་དེ་ཁོ་ན་ཉིད་ལྟ་བ་ལ་འཕགས་པའི་ལམ་མི་དགོས་པར་ཐལ་མིག་ཤེས་དེ་གཟུགས་ལྟ་བ་ལ་ཚད་མ་ཡིན་པའི་ཕྱིར་ཟེར་ན་ནི་ཧ་ཅང་འབྲེལ་མེད་པར་འགྱུར་ཞིང༌། དཔེར་ན་སྒྲ་ཐོས་པ་ལ་ཉན་ཤེས་དོན་མེད་པར་ཐལ་མིག་ཤེས་ཀྱིས་གཟུགས་མཐོང་བའི་ཕྱིར་ཞེས་པ་བཞིན་ནོ།

།གཟུགས་སོགས་ལྟ་བའི་ཆེད་ཁོ་ནར་འཕགས་པའི་ལམ་ལ་འབད་པ་དོན་མེད་པར་ཐལ་ཟེར་ན་འདོད་པ་ཡིན་ནོ། །ཡང་གལ་ཏེ་གཟུགས་སོགས་ཆོས་ཅན། མི་སྐྱེ་བར་ཐལ༑ བདག་དང་གཞན་དང༌། གཉིས་ཀ་རྒྱུ་མེད་ལས་མི་སྐྱེ་བའི་ཕྱིར་རོ། །དེས་ན་མཐའ་བཞི་གང་ལས་ཀྱང་མི་སྐྱེ་བའི་ཕྱིར་སྐྱེ་བ་ཁས་ལེན་པར་མི་རིགས་སོ། ། ཞེ་ན། རང་བཞིན་གྱིས་སྐྱེས་ན་མཐའ་བཞི་གང་རུང་ལས་སྐྱེ་དགོས་པ་ལ་སྐྱེ་བ་ཙམ་ལ་མཐའ་བཞི་གང་རུང་ལས་སྐྱེ་བར་ཁས་ལེན་མི་དགོས་སོ། །ཕན་ཚུན་བརྟེན་ནས་སྐྱེ་བ་ཉིད་ཀྱིས་མཐའ་བཞིའི་སྐྱེ་བ་འགོག་པ་དང་གཟུགས་སོགས་མཐའ་བཞི་ལས་མི་སྐྱེ་བ་རྒྱུ་མཚན་དུ་བྱས་ནས་སྐྱེ་བར་གསུངས་ཏེ། འཇུག་པ་ལས༑ གང་ཕྱིར་དངོས་པོ་བརྟེན་ནས་རབ་བྱུང་བ། །རྟོག་པ་འདི་དག་བརྟག་པར་མི་ནུས་པ། །དེ་ཕྱིར་རྟེན་བྱུང་རིགས་པ་འདི་ཡིས་ནི། །ལྟ་ངན་དྲ་བ་མཐའ་དག་གཅོད་པར་བྱེད། །ཅེས་དང༌། གང་ཕྱིར་རྒྱུ་མེད་པ་དང་དབང་ཕྱུག་གི །རྒྱུ་ལ་སོགས་དང་བདག་གཞན་གཉིས་ཀ་ལས། །དངོས་རྣམས་སྐྱེ་བར་འགྱུར་བ་མ་ཡིན་ལ། །དེ་ཕྱིར་བརྟེན་ནས་རབ་ཏུ་སྐྱེ་བར་འགྱུར། །ཞེས་གསུངས་སོ། ཁྱེད་ལྟར་ན། དེ་ལྟར་གསུངས་པ་ཡང་འགལ་བ་སྨྲས་པར་འགྱུར་རོ། ། གཉིས་པ་རྟགས་ཀྱི་དགག་བྱ་ཁྱབ་ཆུང་བ་དགག་པ་ལ་གཉིས། འདོད་པ་བརྗོད་པ་དང༌། དེ་དགག་པའོ། །དང་པོ་ནི། རང་བཞིན་གྱི་ཁྱད་པར་གསུམ་དང་ལྡན་པ་ནི་རྟགས་ཀྱི་དགག་བྱའོ། །གསུམ་པོ་གང་ཞེ་ན། ངོ་བོ་རྒྱུས་མ་སྐྱེད་པ་དང༌༑ གནས་སྐབས་གཞན་དུ་མི་འགྱུར་བ་དང༌། རྣམ་འཇོག་གཞན་ལ་མི་ལྟོས་པའོ༑ ༑དེ་ལྟར་ཡང་དབུ་མ་རྩ་བ་ལས། རང་བཞིན་རྒྱུ་དང་རྐྱེན་ལས་ནི། །འབྱུང་བར་རིགས་པ་མ་ཡིན་ནོ། །རྒྱུ་དང་རྐྱེན་ལས་འབྱུང་ན་ནི། །རང་བཞིན་བྱས་པ་ཅན་དུ་འགྱུར། །རང་བཞིན་བྱས་པ་ཅན་ཞེས་བྱར། །ཇི་ལྟ་བུར་ན་རུང་བར་འགྱུར༑ ༑རང་བཞིན་དག་ནི་བཅོས་མིན་དང༌། །གཞན་ལ་ལྟོས་པ་མེད་པ་ཡིན།། ཞེས་མཁས་པ་སྔ་མ་རྣམས་བཞེད་དོ། །གཉིས་པ་ནི། སྤྱིར་གཟུགས་སོགས་དངོས་པོ་རྣམས་དེ་ལྟར་གྲུབ་ན་དབུ་མ་པས་འགོག་དགོས་ཀྱང་དེ་ཙམ་གཅིག་བཀག་པས་དབུ་མ་པའི་ལྟ་བ་རྒྱུད་ལ་མི་སྐྱེའོ།

།གཞན་དུ་ན་སེམས་ཙམ་པ་མན་ཆད་ཀྱིས་ཀྱང་དངོས་པོ་རྣམས་རང་བཞིན་མེད་པར་རྟོགས་པ་དང༌། དབུ་མ་པས་སེམས་ཙམ་པ་མན་ཆད་ཀྱི་ངོར་དངོས་པོ་རང་བཞིན་གྱིས་མེད་པར་སྒྲུབ་མི་དགོས་པར་འགྱུར་ཏེ། རང་སྡེ་སེམས་ཙམ་པ་མན་ཆད་ཀྱི་རྟགས་ཀྱི་དགག་བྱ་དེ་ལྟ་བུར་ཁེགས་པའི་ཕྱིར་ཏེ་འདུས་བྱས་རྣམས་རྒྱུས་སྐྱེད་པ་དང་གཞན་དུ་འགྱུར་བ་དང༌། འཇོག་བྱེད་ལ་ལྟོས་པ་གྲུབ་པའི་ཕྱིར་རོ། །རང་བཞིན་གྱིས་གྲུབ་ན་རྒྱུད་ལ་མི་ལྟོས་པ་དང༌། གཞན་དུ་མི་འགྱུར་བ་སོགས་སུ་ཐལ་བ་འཕེན་པ་ནི་ཁྱབ་བྱེད་ཀྱི་ངོས་ནས་སྐྱོན་བརྗོད་པ་ཡིན་གྱི་དགག་བྱ་ཐུན་མོང་མ་ཡིན་པའི་ངོ་བོ་ངོས་བཟུང་བ་མ་ཡིན་ནོ། །དེ་བཞིན་དུ་ཆ་མེད་ཀྱི་དངོས་པོ་ཡང་འདིར་ནི་ཐུན་མོང་མ་ཡིན་པའི་རྟགས་ཀྱི་དགག་བྱ་མ་ཡིན་ཏེ་ཆ་མེད་ཙམ་ཁེགས་ན་ཆ་བཅས་ཙམ་འགྲུབ་ཀྱི་རང་བཞིན་གྱིས་ནི་མ་གྲུབ་པར་མི་རྟོགས་པའི་ཕྱིར་རོ། །འོ་ན་ལུང་གི་དོན་གང་ཡིན་ཞེ་ན། བཅོས་མ་མ་ཡིན་པ་དང་གཞན་ལ་རག་ལས་པ་མ་ཡིན་པར་གསུངས་པའི་རང་བཞིན་ནི་ཆོས་ཉིད་ལ་རང་བཞིན་དུ་གསུངས་པ་ལ་བྱ་སྟེ། མདོ་ལས་གཟུགས་ནི་གཟུགས་ཀྱི་སྟོང་ངོ༌། །དེ་ཅིའི་ཕྱིར་ཞེ་ན། དེའི་རང་བཞིན་དེ་ཡིན་པའི་ཕྱིར་རོ། །ཞེས་དང༌། བྱང་ཆུབ་སེམས་འགྲེལ་ལས་ཀྱང༌། མེའི་རང་བཞིན་ཚ་བ་དང༌། བུ་རམ་རང་བཞིན་མངར་བ་ལྟར། །དེ་བཞིན་ཆོས་རྣམས་ཐམས་ཅད་ཀྱི། །རང་བཞིན་སྟོང་པ་ཉིད་དུ་འདོད། །ཞེས་གསུངས་པ་ལྟར་རོ། ། དེས་ན་ཆོད་ཉིད་ལ་རང་བཞིན་དུ་གསུངས་པ་ནི་རྟགས་ཀྱི་དགག་བྱར་གསུངས་པའི་རང་བཞིན་གྱིས་གྲུབ་པ་དང་ཆེས་ཤིན་ཏུ་མི་འདྲའོ། །གཉིས་པ་རང་ལུགས་ལ། དགག་བྱ་ངོས་ཟིན་དགོས་པའི་རྒྱུ་མཚན་དང༌། དགག་བྱ་ངོས་ཟིན་པ་དངོས་སོ། །དང་པོ་ནི། སྤྱིར་ཆོས་དེ་མེད་པར་ངེས་པ་ལ་མེད་རྒྱུའི་ཆོས་དེ་ངེས་དགོས་པ་བཞིན་དུ་རང་བཞིན་གྱིས་མེད་པར་ངེས་པ་ལ་ཡང་རང་བཞིན་གྱིས་གྲུབ་པ་ངོས་ཟིན་དགོས་ཏེ་དགག་བྱའི་སྤྱི་མ་ཤར་ན་དེ་བཀག་པ་ཡང་མི་རྟོགས་པའི་ཕྱིར་ཏེ།

སྤྱོད་འཇུག་ལས། བརྟག་པའི་དངོས་ལ་མ་རེག་པར། །དེ་ཡིས་དངོས་མེད་འཛིན་མ་ཡིན། །ཞེས་གསུངས་པའི་ཕྱིར་རོ། །གཉིས་པ་ནི། །སྤྱིར་དགག་བྱ་ལ་ལམ་གྱི་དགག་བྱ་དང༌། རིགས་པའི་དགག་བྱ་གཉིས་སོ། །དང་པོ་ནི། དབུས་མཐའ་ལས་ཉོན་མོངས་པ་ཡི་སྒྲིབ་པ་དང༌༑ ཤེས་བྱའི་སྒྲིབ་པ་གཉིས་སུ་བསྟན། །དེར་ནི་སྒྲིབ་པ་ཐམས་ཅད་དེ། །དེ་ཟད་ནས་ནི་གྲོལ་བར་འདོད། །ཅེས་གསུངས་པ་ལྟར་ཉོན་མོངས་པའི་དང་ཤེས་བྱའི་སྒྲིབ་པ་གཉིས་སོ། །འདི་ནི་ཡོད་དགོས་ཏེ་མེད་ན་སེམས་ཅན་ཐམས་ཅད་འབད་མེད་དུ་གྲོལ་བར་འགྱུར་བའི་ཕྱིར་རོ། །གཉིས་པ་ནི། རང་གི་ངོ་བོས་གྲུབ་པའི་རང་བཞིན་ནོ། །འདི་ནི་མེད་པ་གཅིག་དགོས་ཏེ་ཡོད་ན་དགག་མི་ནུས་པའི་ཕྱིར་རོ། །འདིར་སྐབས་སུ་བབ་པ་ནི་རིགས་པའི་དགག་བྱ་ཡིན་པས་དེ་ཇི་ལྟ་བུ་ཞེ་ན། བློས་བཞག་པ་མ་ཡིན་པར་ཡུལ་རང་ངོས་ནས་གྲུབ་པ་དེ་ལ་བདག་གམ་རང་བཞིན་ཞེས་བྱ་སྟེ། བཞི་བརྒྱ་པའི་འགྲེལ་པ་ལས། དེ་ལ་བདག་ཅེས་བྱ་བ་ནི་གང་ཞིག་དངོས་པོ་རྣམས་ཀྱི་གཞན་ལ་རག་མ་ལས་པའི་ངོ་བོའི་རང་བཞིན་ཏེ་དེ་མེད་པ་ནི་བདག་མེད་པའོ། །དེ་ནི་ཆོས་དང་གང་ཟག་གི་དབྱེ་བ་གཉིས་སུ་རྟོགས་ཏེ༑ ཆོས་ཀྱི་བདག་མེད་པ་དང་གང་ཟག་གི་བདག་མེད་པ་ཞེས་བྱ་བའོ། །ཞེས་གསུངས་པའི་ཕྱིར། །དེས་ན་མེད་རྒྱུའི་བདག་ངོས་ཟིན་དགོས་ཀྱི་བདག་མེད་ཅེས་པའི་ཚིག་ཙམ་ལ་ཞེན་པར་མི་བྱའོ། །བློས་མ་བཞག་པར་ཡུལ་རང་ངོས་ནས་གྲུབ་པ་བདེན་ཚད་ཡིན་ན། འོ་ན་བློས་བཞག་པའི་དོན་ཇི་ལྟ་བུ་ཞེ་ན། ཤིང་དང་བོང་བ་སོགས་རྟ་གླང་དུ་སྣང་བ་ནི་ཤེས་པ་དེ་ཉིད་ལ་སྣང་བ་ཙམ་དུ་ཟད་ཀྱི། རང་གི་གཉུག་མའི་རྒྱུ་ལས་དེར་སྣང་བར་སྐྱེད་པ་མ་ཡིན་ཏེ་གཞན་དུ་ན་མིག་མ་བསླད་པ་ལ་ཡང་རྟ་གླང་དུ་འགྱུར་བའི་ཕྱིར་རོ། །དེ་བཞིན་དུ་མྱུ་གུ་སྐྱེ་བ་ཡང་ཐ་སྙད་པའི་བློ་ལ་སྣང་བའི་དབང་གིས་མ་བཞག་པར་རང་གི་གནས་ལུགས་ཀྱི་དབང་གིས་སྐྱེ་བ་མ་ཡིན་ཏེ། གཞན་དུ་ན་མྱུ་གུའི་གནས་ལུགས་འཇལ་བའི་བློས་མྱུ་གུའི་སྐྱེ་བ་རྙེད་དགོས་པ་ལས་མ་རྙེད་པའི་ཕྱིར་རོ།

།དེས་ན་བློས་བཞག་གི་དོན་ནི་དོན་འདི་དང་འདི་ཡིན་ནོ་ཞེས་འཇོག་པ་ནི་བློ་འདི་དང་འདིས་མཐོང་ངོ་རྟོགས་སོ་ཞེས་པ་ལས་འཇོག་བྱེད་གཞན་མེད་པའི་ཕྱིར་དེ་ཙམ་ལ་བདེན་ཚད་འཛིན་པ་ནི་ཐལ་རང་གཉིས་ཀ་མཐུན་ཡང་བྱེ་བྲག་སྨྲ་བ་ནས་དབུ་མ་རང་རྒྱུད་པའི་བར་གྱི་གང་ཟག་འདིས༑ འདི་བྱས་སོ་འབྲས་བུ་འདི་མྱོང་ཞེས་ཐ་སྙད་བཏགས་པའི་དོན་ཚད་མས་གྲུབ་པ་ཞིག་འཇོག་ཕྱིན་ཆད་བཏགས་པའི་བཏགས་དོན་གྱིས་མ་ཚིམ་པར་ཐ་སྙད་བཏགས་པའི་དོན་བཙལ་བ་ན་རྙེད་པ་ཞིག་དགོས་ཏེ་གཞན་དུ་ན་ཚད་མས་གྲུབ་པའི་དོན་མེད་པའི་ཕྱིར་རོ། །སློབ་དཔོན་ཟླ་བས་དེ་ལྟར་བཙལ་ནས་ཡོད་པར་འཇོག་ནུས་ན་རང་གི་མཚན་ཉིད་ཀྱི་གྲུབ་པར་འགྱུར་བས་དེ་ལྟ་བུའི་ཡོད་པར་འཇོག་པ་ནི་ཐ་སྙད་དུ་ཡང་མི་བཞེད་དོ། །འོ་ན་ཐ་སྙད་དུ་གྲུབ་པའི་ཚུལ་ཇི་ལྟ་བུ་ཞེ་ན། དེ་ལ་གང་ཟག་འཇོག་པ་དང༌། ཆོས་འཇོག་པའི་ཚུལ་ལོ། །དང་པོ་ནི༑ སའི་དངོས་གཞི་ལས། རྒྱུན་ལ་གང་ཟག་ཞེས་བྱ་སྟེ། མཚན་ཉིད་འཛིན་ལ་ཆོས་ཞེས་བྱ། །འདི་ན་འགའ་ཡང་འཁོར་བ་མེད། །ཅེས་གསུངས་པ་ལྟར་ཁ་ཅིག་ཕུང་པོའི་རྒྱུན་ལ་གང་ཟག་འཇོག་པ་དང༌། རྒྱུད་གསུམ་རྣམ་པར་ངེས་པ་ལས། ཁ་ཡར་བ་དང་ཚོགས་པ་ཞེས། །བརྟགས་ན་ཕུང་པོ་ང་ཡི་རྒྱུན། །གང་ཟག་མ་ཡིན་དེའི་ཕྱིར། །ས་བོན་ཀུན་གྱི་རྣམ་ཤེས་ཀྱིས། །རྒྱུན་ནི་གང་ཟག་ཡིན་པར་འདོད། ། ཅེས་གསུངས་པ་ལྟར། ཁ་ཅིག་ཀུན་གཞི་ལ་གང་ཟག་འཇོག་པ་དང༌། རྟོག་གེ་འབར་བ་ལས། འདི་ལྟར་ཁོ་བོ་ཅག་ཀྱང་ཐ་སྙད་དུ་རྣམ་པར་ཤེས་པ་ལ་བདག་གི་སྒྲ་དངོས་སུ་འདོགས་དགོས་ཏེ། འདི་ལྟར་རྣམ་པར་ཤེས་པ་ནི་ཡང་སྲིད་པ་ལེན་པའི་ཕྱིར་བདག་ཡིན་ནོ་ཞེས་གསུངས་པ་ལྟར་ཡིད་ཀྱི་རྣམ་ཤེས་ཀྱི་སྟེང་ནས་གང་ཟག་འཇོག་པར་གསུངས་སོ། །སློབ་དཔོན་ཟླ་བས་ནི་འཇུག་པ་ལས། ཕུང་པོ་ལས་གཞན་བདག་འགྲུབ་མེད་དེའི་ཕྱིར། །བདག་ལྟའི་དམིགས་པ་ཕུང་པོ་ཁོ་ནའོ༑ ཁ་ཅིག་བདག་ལྟའི་རྟེན་དུ་ཕུང་པོ་ནི། །ལྔ་ཆར་ཡང་འདོད་ཁ་ཅིག་སེམས་གཅིག་འདོད།

།ཅེས་ཕྱོགས་སྔ་མ་བསུས་ནས། གལ་ཏེ་ཕུང་པོ་བདག་ན་དེ་ཕྱིར་དེ༑ ༑མང་བས་བདག་དེ་དག་ཀྱང་མང་པོར་འགྱུར། །ཞེས་སོགས་ཀྱི་ཕུང་པོ་རེ་རེ་བ་དང༌། ཚོགས་པ་དང་རྒྱུན་གང་ཡང་གང་ཟག་ཡིན་པ་བཀག་གོ །དེས་ན་མདོ་ལས། ཇི་ལྟར་ཡན་ལག་ཚོགས་རྣམས་ལ། །བརྟེན་ནས་ཤིང་ལྟར་བརྗོད་པ་ལྟར༑ ༑དེ་བཞིན་ཕུང་པོ་རྣམས་བརྟེན་ནས། །ཀུན་རྫོབ་སེམས་ཅན་ཞེས་བྱའོ། ། ཞེས་ཡན་ལག་ཚོགས་པ་དང་ཕུང་པོ་ཚོགས་པ་རྣམས་ཤིང་རྟ་དང་གང་ཟག་གི་གདགས་བཞིར་གསུངས་པའི་རྒྱུ་མཚན་གྱིས་དེ་དག་ཤིང་རྟ་དང་གང་ཟག་མ་ཡིན་ཏེ༑ འཇུག་པ་ལས། མདོ་ལས་ཕུང་པོ་བརྟེན་ནས་ཡིན་གསུངས་པ། །དེ་ཕྱིར་ཕུང་པོ་འདུས་ཙམ་བདག་མ་ཡིན། །ཞེས་མདོ་དྲངས་ནས་བསྒྲུབས་སོ། །ཡན་ལག་ཚོགས་ཙམ་ཤིང་རྟའི་གདགས་གཞིར་གསུངས་མོད་ཕུང་པོ་འདུས་ཙམ་གང་ཟག་གི་གདགས་གཞིར་གསུངས་པ་གང་ལས་ཤེས་ཞེ་ན། དེ་བཞིན་ཕུང་པོ་རྣམ་བརྟེན་ནས༑ ༑ཞེས་དཔེ་དོན་སྦྱར་བ་ལས་ཤེས་སོ། །གལ་ཏེ་མདོ་ལས་དགེ་སྦྱོང་དང་བྲམ་ཟེ་གང་དག་བདག་གོ་སྙམ་དུ་ལྟ་བ་ནི་ཕུང་པོ་ལྔ་པོ་འདི་དག་ཁོ་ན་ལ་ལྟའོ་ཞེས་བདག་ལྟའི་དམིགས་པར་གསུངས་པ་དང་འགལ་ལོ་ཞེ་ན། དེས་ནི་ཕུང་པོ་གང་ཟག་ཏུ་སྟོན་པ་མ་ཡིན་གྱི་ཕུང་པོ་ལས་དོན་གཞན་པའི་བདག་ཡོད་པ་ཁོ་ནའི་སྒྲས་འགོག་པ་ཡིན་ཏེ། མདོ་གཞན་ལས། གཟུགས་བདག་མ་ཡིན་ཞེས་སོགས་ཕུང་པོ་རེ་རེ་ནས་བདག་ཡིན་པ་བཀག་པའི་ཕྱིར་རོ། །དེ་ལྟར་ཡང་འཇུག་པ་ལས། གང་ཕྱིར་སྟོན་པས་ཕུང་པོ་བདག་གོ་ཞེས་གསུངས་པ་དེ་ཕྱིར་ཕུང་པོ་བདག་འདོད་ན༑ དེ་ནི་ཕུང་ལས་གཞན་དག་འགོག་པ་སྟེ། གཟུགས་བདག་མིན་སོགས་མདོ་གཞན་གསུངས་ཕྱིར་རོ། །ཞེས་སོ། །དེས་ན་ཕུང་པོ་ཚོགས་པ་གང་ཟག་མ་ཡིན་ཏེ༑ ཕུང་པོ་རེ་རེ་བ་གང་ཟག་མ་ཡིན་པའི་ཕྱིར་ཏེ་དཔེར་ན་དགེ་འདུན་རེ་རེ་བ་དགེ་འདུན་མ་ཡིན་ན་ཚོགས་པ་ཡང་མ་ཡིན་པ་བཞིན་ནོ། །དེའི་ཕྱིར་ངའི་ཕུང་པོ་ང་ཡིན་ཞེས་འཇོག་པར་ཡང་མི་རིགས་སྟེ་གང་ཟག་དང་བདག་གི་བ་རྗེ་ཁོལ་ལྟར་འཇོག་པའི་ཕྱིར་རོ།

།དེས་ན་འཇིག་རྟེན་ན་ཇི་ལྟར་གྲགས་པ་ལྟར་འཇོག་དགོས་ཏེ་མིག་དང་ལག་པ་མ་ཡིན་ཀྱང་མིག་གིས་མཐོང་བ་ལ་ངས་མཐོང་ཞེས་པ་དང་ལག་པ་ན་བ་ལ་ང་ན་ཞེས་པའི་ཐ་སྙད་འཇོག་པ་བཞིན་ནོ། །དེས་ན་ངའོ་སྙམ་དུ་འཛིན་པའི་དམིགས་པའི་ཡུལ་ང་ཙམ་གང་ཟག་གི་མཚན་གཞིར་གཟུང་ངོ༌། །དེ་ཡང་འཇིག་རྟེན་ན་ཇི་ལྟར་གྲགས་པ་བཞིན་དུ་ཁས་བླང་བར་བྱའོ། །མདོ་བསྟན་བཅོས་ལས་མིང་ཙམ་བརྡ་ཙམ་ལ་ཐ་སྙད་ཙམ་ཞེས་གསུངས་པ་ཡང་ལྟོ་ལྡིར་བ་ནི་བུམ་པའོ་ཞེས་མིང་ངམ་ཐ་སྙད་བཏགས་པའི་དོན་ཆུ་སྐྱོར་བའི་དོན་བྱེད་ནུས་པར་གྲགས་ཤིང་གྲགས་པ་ལྟར་ཆུ་སྐྱོར་བའི་དོན་བྱེད་ཀྱང་ནུས་སོ། །དེ་ཙམ་ཁས་བླང་བར་བྱའི་ཐ་སྙད་དུ་བཏགས་པའི་བཏགས་དོན་བཙལ་ནས་ཅུང་ཟད་ཀྱང་མི་འཇོག་པའི་ཕྱིར་རོ། །མིང་ཙམ་བརྡ་ཙམ་བཏགས་པ་ཙམ་ཞེས་པ་ནི་མིང་མ་ཡིན་པའི་དོན་མེད་པར་སྟོན་པ་མིན་གཞན་དུ་ན་བུམ་པའི་མིང་གྲུབ་ནས་བུམ་པ་མ་གྲུབ་པར་འགལ་བའི་ཕྱིར་རོ། །དེས་ན་ཙམ་གྱིས་སྒྲས་ཐ་སྙད་ཀྱི་དབང་གིས་མ་བཞག་པར་ཡུལ་རང་ངོས་ནས་གྲུབ་པ་གཅོད་པ་ཡིན་ནོ། །ཆོས་འཇོག་ཚུལ་ནི། བུམ་པའི་རྡུལ་ཕྲན་རེ་རེ་བ་དང་ཚོག་པ་གང་ཡང་བུམ་པ་མ་ཡིན་པ་དང༌། དབང་པོའི་རྡུལ་ཕྲན་རེ་རེ་བ་དང་ཚོགས་པ་གང་ཡང་དབང་པོ་མ་ཡིན་པ་ནི་གང་ཟག་དང་མཚུངས་སོ། །འོ་ན་ཇི་ལྟར་འཇོག་ཅེ་ན། གང་ཟག་ལྟར་འཇིག་རྟེན་ན་ཇི་ལྟར་གྲགས་པ་བཞིན་འཇོག་གོ །གལ་ཏེ་བདེན་གཉིས་ལས་ཇི་ལྟར་སྣང་བཞིན་ངོ་བོའི་ཕྱིར། །འདི་ལ་དཔྱད་པ་མི་འཇུག་གོ །རྣམ་པར་གཅོད་པར་བྱེད་ན་དོན། །གཞན་དུ་སོང་བས་གནོད་པར་འགྱུར། །ཞེས་གསུངས་པ་ལྟར། དབུ་མ་རང་རྒྱུད་པས་ཀྱང་དཔྱད་པའི་དོན་ཁས་མི་ལེན་པ་མ་ཡིན་ནམ་ཞེ་ན། ཐལ་རང་གཉིས་ཀྱི་དཔྱོད་ལུགས་ཇི་འདྲ་ཞིག་གིས་དཔྱད་པས་དེ་ཁོ་ནར་གྲུབ་མ་གྲུབ་དཔྱོད་པར་སོང་ཚུལ་མི་འདྲ་སྟེ་ཐལ་འགྱུར་བས་ནི་ཐ་སྙད་བཏགས་པའི་བཏགས་དོན་གྱིས་མ་ཚིམ་པར་དཔྱོད་ན་དེ་ཁོ་ནར་གྲུབ་མ་གྲུབ་དཔྱོད་པར་སོང་སྟེ་གཞན་དུ་ན་མིང་ཙམ་བརྡ་ཙམ་ཐ་སྙད་ཙམ་ཞེས་པའི་དོན་ལོག་པར་བཤད་པར་འགྱུར་བའི་ཕྱིར་རོ།

།དབུ་མ་རང་རྒྱུད་པས་ནི་གནོད་བྱེད་ཀྱི་བློ་ལ་སྣང་བའི་དབང་གིས་བཞག་པ་མིན་པར་རང་གི་གནས་ལུགས་ཀྱི་དབང་གི་ཡིན་མིན་དཔྱོད་པ་ན་དེ་ཁོ་ནར་གྲུབ་མ་གྲུབ་དཔྱོད་པར་སོང་བར་འདོད་པའི་ཕྱིར་རོ། །དེས་ན་དགག་བྱ་ལ་རང་རྒྱུད་པས་དོན་དམ་གྱི་ཁྱད་པར་སྦྱར་ལ་ཐལ་འགྱུར་བས་མི་སྦྱོར་བ་ནི་མ་ཡིན་ཏེ། འཇུག་འགྲེལ་དུ་མདོ་དྲངས་པ་ལས་ཚེ་དང་ལྡན་པ་རབ་འབྱོར་ཡང་ཅི་ཐོབ་པ་མེད་ཅིང་མངོན་པར་རྟོགས་པ་མེད་དམ། རབ་འབྱོར་གྱིས་སྨྲས་པ། ཚེ་དང་ལྡན་པ་ཤ་རིའི་བུ་ཐོབ་པ་ཡང་ཡོད་མངོན་པར་རྟོགས་པ་ཡང་ཡོད་མོད་ཀྱི་གཉིས་ཀྱི་ཚུལ་གྱིས་ནི་མ་ཡིན་ནོ། །ཚེ་དང་ལྡན་པ་ཤ་རིའི་བུ་ཐོབ་པ་དང་མངོན་པར་རྟོགས་པ་ནི་འཇིག་རྟེན་གྱི་ཐ་སྙད་དུ་ཡིན་ལ། རྒྱུན་དུ་ཞུགས་པ་དང་ལན་གཅིག་ཕྱིར་འོང་བ་དང་ཕྱིར་མི་འོང་བ་དང་དགྲ་བཅོམ་པ་དང་རང་སངས་རྒྱས་དང་བྱང་ཆུབ་སེམས་དཔའ་ཡང་འཇིག་རྟེན་གྱི་ཐ་སྙད་དུ་ཡིན་གྱི་དོན་དམ་པར་ནི་ཐོབ་པ་མེད་ཅིང་མངོན་པར་རྟོགས་པ་མེད་དོ་ཞེས་གསུངས་པ་ལྟར་ཁས་བླང་དགོས་པར་འཇུག་འགྲེལ་ལས་གསུངས་སོ། །ཚིག་གསལ་དུ་དྲངས་པའི་ལང་གཤེགས་ལས་ཀྱང༌། བློ་གྲོས་ཆེན་པོ་རང་བཞིན་གྱིས་མ་སྐྱེས་པ་ལ་དགོངས་ནས་ངས་ཆོས་ཐམས་ཅད་མ་སྐྱེས་པའོ་ཞེས་ཤིན་ཏུ་གསལ་བར་གསུངས་སོ། །ངེས་དོན་གྱི་མདོ་རྣམས་ལས་ཀྱང༌། དོན་དམ་པའི་ཁྱད་པར་སྦྱོར་བ་དུ་མ་སྣང་བ་དང༌། རིན་ཆེན་ཕྲེང་བ་ལས་ཀྱང༌། བདག་དང་བདག་གིར་ཡོད་ཅེས་པ། །འདི་ནི་དམ་པའི་དོན་དུ་མེད། །ཞེས་དང༌། གང་གི་ས་བོན་རྫུན་པ་དེའི། །སྐྱེ་བ་བདེན་པ་ག་ལ་ཞིག།ཅེས་དང༌། དེ་བཞིན་སྒྱུ་འདྲའི་འཇིག་རྟེན་ལ། །སྐྱེ་དང་འཇིག་པ་ཉིད་སྣང་ཡང༌། །དམ་པའི་དོན་དུ་སྐྱེ་བ་དང༌། །འཇིག་པ་ཉིད་ནི་ཡོད་མ་ཡིན། ། ཞེས་གསུངས་ཤིང༌། རྩ་ཤེ་ལས་ཀྱང༌། རང་གི་ངོ་བོ་དང༌། རང་བཞིན་དང༌། རང་གི་མཚན་ཉིད་ཀྱིས་གྲུབ་པ་མེད་པའི་ཁྱད་པར་སྦྱར་བ་དུ་མ་གསུངས་སོ། །འགྲེལ་བ་ལས་ཀྱང༌།

སྔར་གཞན་ལུགས་འགོག་པའི་སྐབས་སུ་དྲངས་པ་ལྟར་ཐལ་འགྱུར་བས་ཀྱང་དགག་བྱ་ལ་ཁྱད་པར་སྦྱར་བ་ཤིན་ཏུ་གསལ་ལོ། །

ང༣ མ་རིག་པས་བཟུང་བ་ལྟར་མེད་པའི་ཚུལ་ལས། ཅ༡ ཐར་འདོད་ཀྱི་ཐོག་མར་དཔྱོད་པའི་ཚུལ། གསུམ་པ་མ་རིག་པས་བཟུང་བ་ལྟར་མེད་པའི་ཚུལ་དང༌། ཐར་འདོད་རྣམས་ཀྱིས་ཐོག་མར་དཔྱོད་པའི་ཚུལ་དང༌། །དེ་ཁོ་ན་ཉིད་ཀྱི་ལྟ་བ་གཏན་ལ་འབེབས་པའི་ཚུལ་ལོ། །དང་པོ་ནི། སྐྱོན་ཐམས་ཅད་ཀྱི་རྩ་བ་མ་རིག་པ་ཡིན་ཞིང༌༑ ཆགས་སོགས་གཞན་གྱི་གཉེན་པོ་གསུངས་པ་ནི་ཉོན་མོངས་ཕྱོགས་རེ་བའི་གཉེན་པོ་ཡིན་ལ་མ་རིག་པའི་གཉེན་པོ་ནི་ཉོན་མོངས་མཐའ་དག་རྒྱུན་གཅོད་པའི་ཕྱིར། དེ་ལྟར་ཡང་ཚིག་གསལ་ལས། སངས་རྒྱས་རྣམས་ཀྱི་མདོ་ཡི་སྡེ་སྣོད་སོགས་བདེན་པ་གཉིས་བརྟན་བསྟན་པ་རྣམ་པ་དགུ། འཇིག་རྟེན་རྣམས་ཀྱི་སྤྱོད་ངོར་རྒྱ་ཆེར་གང་ཞིག་གི་འདིར་ནི་ཡང་དག་བསྒྲགས་གྱུར་པ། །དེ་ནི་འདོད་ཆགས་བསལ་ཕྱིར་གསུངས་པས་ཞེ་སྡང་ཟད་པར་བྱེད་མི་འགྱུར། །ཞེ་སྡང་བསལ་བར་གསུངས་པས་ཀྱང་ནི་འདོད་ཆགས་ཟད་པར་བྱེད་འགྱུར་མིན། །གང་ཞིག་ང་རྒྱལ་སོགས་ཟད་བྱ་ཕྱིར་གསུངས་པ་དེས་ཀྱང་དྲི་མ་གཞན་མི་འཇོམས། ། དེ་ཕྱིར་དེ་ནི་ཆེས་ཁྱབ་མ་ཡིན་གསུང་པ་དེ་དག་དོན་ཆེན་མིན། །གཏི་མུག་ཟད་པར་བྱ་ཕྱིར་གསུངས་པ་གང་ཡིན་དེས་ནི་ཉོན་མོངས་མ་ལུས་འཇོམས། །ཉོན་མོངས་མཐའ་དག་གཏི་མུག་ལ་ནི་བརྟེན་པར་རྒྱལ་བ་རྣམས་ཀྱིས་གསུངས་ཞེས་སོ༑ ༑མ་རིག་པ་ལོག་ན་ཉོན་མོངས་ཐམས་ཅད་ལྡོག་ལ། མ་རིག་པ་ལྡོག་པ་ལ་རྟེན་འབྱུང་གི་དེ་ཁོ་ན་ཉིད་མཐོང་དགོས་པར་གསུངས་ཏེ་བཞི་བརྒྱ་བ་ལས། ལུས་ལ་ལུས་དབང་ཇི་བཞིན་དུ། །གཏི་མུག་ཀུན་ལ་གནས་གྱུར་ཏེ། །དེ་ཕྱིར་ཉོན་མོངས་ཐམས་ཅད་ཀྱང༌། །གཏི་མུག་བཅོམ་པས་བཅོམ་པར་འགྱུར། །རྟེན་ཅིང་འབྲེལ་བར་འབྱུང་བ་ནི། །མཐོང་ན་གཏི་མུག་འབྱུང་མི་འགྱུར། །དེ་ཕྱིར་འབད་པ་ཀུན་གྱིས་འདིར། །གཏམ་དེ་ཁོ་ན་བསྙད་པར་བྱ། །ཞེས་སོ། །དེ་ཡང་མ་རིག་པའི་འཛིན་སྟངས་ཀྱི་ཡུལ་མེད་པར་ངེས་པ་ལ་ལྟོས་དགོས་ཏེ། བཞི་བརྒྱ་པ་ལས༑ ཡུལ་ལ་བདག་མེད་མཐོང་ན་ནི། །སྲིད་པའི་ས་བོན་འགག་པར་འགྱུར།

། ཞེས་དང༌༑ རྣམ་འགྲེལ་ལས་ཀྱང༌། འདི་ཡུལ་སུན་ཕྱུང་མེད་པར་ནི། །དེ་སྤོང་བར་ནི་ནུས་མ་ཡིན། །ཞེས་གསུངས་པས་ཤིང་རྟ་ཆེན་པོ་ཐམས་ཅད་ཚུལ་འདི་ལ་དགོངས་པ་གཅིག་གོ །དེ་ནས་འཇུག་པ་ལས། ཉོན་མོངས་སྐྱོན་རྣམས་མ་ལུས་འཇིག་ཚོགས་ལ། །ལྟ་ལས་བྱུང་བ་བློ་ཡིས་མཐོང་འགྱུར་ཞིང༌། །བདག་ནི་འདི་ཡི་ཡུལ་དུ་རྟོགས་བྱས་ནས། རྣལ་འབྱོར་པ་ཡིས་བདག་ནི་འགོག་པར་བྱེད།། ཞེས་གསུངས་པ་ལྟར། ཐོག་མར་འཁོར་བ་སྤྱི་དང་བྱེ་བྲག་གི་ཉེས་དམིགས་བསམ་སྟེ་བསམས་པས་འཁོར་བ་ལ་སྤང་འདོད་སྐྱེ་ལ་དེའི་ཚེ། ཉོན་མོངས་ཐམས་ཅད་རྒྱུ་གང་ལས་བྱུང་སྙམ་དུ་དཔྱད་པ་ན་འཇིག་ལྟ་ལས་བྱུང་བར་མཐོང་ཞིང་འཇིག་ལྟ་སྤངས་པས་ཉོན་མོངས་ཐམས་ཅད་ལྡོག་པར་ཡང་མཐོང་ལ་ལྡོག་པའི་ཐབས་ཀྱང་འཇིག་ལྟའི་ཡུལ་བདག་འགོག་པ་ལ་འབད་པར་བྱེད་དོ། །རིག་པ་གང་གིས་འགོག་པར་བྱེད་ཞེ་ན། འཇུག་པ་ལས། དེ་ཕྱིར་རྟེན་འབྱུང་རིག་པ་འདི་ཡིས་ནི། །ལྟ་ངན་དྲ་བ་མཐའ་དག་གཅོད་པར་བྱེད། །ཅེས་གསུངས་པ་ལྟར་རྟེན་འབྲེལ་གྱིས་རིག་པས་འགོག་པར་བྱེད་དོ། །དེ་ནས་བདག་འཛིན་གྱིས་ཇི་ལྟར་བཟུང་བའི་བདག་མེད་པར་རིག་པས་ངེས་པ་ལ་ལྟོས་དགོས་ལ་ཡིད་བདག་ཏུ་འཛིན་པ་ལས་ནང་དུ་བསྡུས་པ་ཙམ་ཞིག་ལ་གོམས་པར་བྱས་ཀྱང་བདག་མེད་པའི་དོན་སྒོམ་པ་མ་ཡིན་ཏེ་དེ་གོམས་པས་བདག་འཛིན་ལ་ཅུང་ཟད་ཀྱང་མི་གནོད་པའི་ཕྱིར་བདག་མེད་ཀྱི་དོན་ལ་ཞུགས་པ་མ་ཡིན་པའི་ཕྱིར། གཞན་ཡང་དེ་ཁོ་ན་ཉིད་ཀྱི་ལྟ་བ་མ་ནོར་བ་འཚོལ་ཡང་མི་དགོས་པར་འགྱུར་ལ་དེ་ལྟ་ན་གསུང་རབ་ལས་ལྟ་བ་གཏན་ལ་འབེབས་ཚུལ་གསུངས་པ་ཐམས་ཅད་དོན་མེད་པར་འགྱུར་རོ། །གལ་ཏེ་ཐོས་བསམ་གྱི་དུས་སུ་དགོས་ཀྱང་སྒོམ་པའི་དུས་སུ་མི་དགོས་སོ་ཞེ་ན་མ་ཡིན་ཏེ། །ཐོས་བསམ་གྱིས་གཏན་ལ་ཕབ་པ་ཉིད་སྒོམ་པའི་དུས་སུ་ལྟ་ཐོག་ཏུ་སེམས་འདྲིས་པར་བྱ་བའི་ཆེད་ཡིན་ཕྱིར་དང༌། རྣལ་འབྱོར་པ་ཡི་བདག་ནི་འགོག་པར་བྱེད། །ཅེས་རྣལ་འབྱོར་པས་ཀྱང་བདག་འགོག་པར་གསུངས་པའི་ཕྱིར་རོ།

། ཅ༢ ལྟ་བ་གཏན་ལ་འབེབས་པའི་ཚུལ་ལས། ཆ༡ དགག་བྱ་འགོག་པའི་རིགས་པ་ངོས་བཟུང་བ། གཉིས་པ་དེ་ཁོ་ན་ཉིད་ཀྱི་ལྟ་བ་གཏན་ལ་འབེབས་པ་ལས། དགག་བྱ་འགོག་པའི་རིགས་པ་ངོས་བཟུང་བ་དང༌། བཀག་པ་བདེན་པ་གཉིས་ཀྱི་རང་བཞིན་དང༌། དཀའ་བའི་གནས་བྱེ་བྲག་ཏུ་བཤད་པ་དང༌། ཉམས་སུ་ལེན་ཚུལ་མདོར་བསྡུས་ཏེ་བསྟན་པའོ། །དང་པོ་ལ་རང་རྒྱུད་པ་དང་ཐུན་མོང་བའི་རིགས་པ་དང༌༑ ཐལ་འགྱུར་བའི་ཐུན་མོང་མ་ཡིན་པའི་རིགས་པའོ། །དང་པོ་ནི། དབུ་མ་རྒྱན་ལས། བདག་དང་གཞན་སྨྲའི་དངོས་འདི་དག།ཡང་དག་ཏུ་ན་གཅིག་པ་དང༌༑ ༑དུ་མའི་རང་བཞིན་བྲལ་བའི་ཕྱིར། །རང་བཞིན་མེད་དེ་གཟུགས་བརྙན་བཞིན༑ ༑ཞེས་གསུངས་པ་ལྟར་ངོ་བོ་ལ་དཔྱད་ནས་འགོག་པ་གཅིག་ཏུ་བྲལ་གྱི་གཏན་ཚིགས་དང༌། དབུ་མ་རྩ་བ་ལས། བདག་ལས་མ་ཡིན་གཞན་ལས་མིན། ། གཉིས་ལས་མ་ཡིན་རྒྱུ་མེད་མིན། །དངོས་པོ་ངག་དག་གང་ན་ཡང༌། །སྐྱེ་བ་ན་ཡང་ཡོད་མ་ཡིན། །ཞེས་གསུངས་པ་ལྟར་རྒྱུ་ལ་དཔྱད་ནས་འགོག་པ་རྡོ་རྗེ་གཟེགས་མ་དང༌། སྟོང་ཉིད་བདུན་ཅུ་པ་ལས། ཡོད་པ་ཡོད་ཕྱིར་སྐྱེ་བ་མིན། ། བདེན་པ་མེད་ཕྱིར་སྐྱེ་མ་ཡིན། །ཆོས་མི་མཐུན་ཕྱིར་ཡོད་མེད་མིན། །སྐྱེ་བ་མེད་ཕྱིར་གནས་འགག་མེད། །ཞེས་གསུངས་པ་ལྟར་འབྲས་བུ་ལ་དཔྱད་ནས་འགོག་པ་ཡོད་མེད་སྐྱེ་འགོག་དང་མདོ་ལས། །གང་རྣམས་རྟེན་ཅིང་འབྲེལ་བར་འབྱུང༌། ། དེ་རྣམས་རང་བཞིན་ཅུང་ཟད་མེད། །ཅེས་གསུངས་པ་ལྟར་རྟེན་འབྲེལ་སྤྱི་རིགས་པ་དེ་དབུ་མ་པའི་གཏན་ཚིགས་ཆེན་པོ་བཞིར་གྲགས་སོ། །དེ་ལ་དང་པོ་གསུམ་ནི་འབྲེལ་ཟླ་མ་དམིགས་པའི་གཏན་ཚིགས། ཕྱི་མ་ནི་འགལ་ཟླ་དམིགས་པའི་གཏན་ཚིགས་སོ། །དབུ་མ་བདེན་གཉིས་ལས། །དུ་མས་དངོས་པོ་གཅིག་མི་བྱེད༑ ༑དུ་མས་དུ་མ་བྱེད་མ་ཡིན། །གཅིག་གིས་དུ་མའི་དངོས་མི་བྱེད། །གཅིག་གིས་གཅིག་བྱེད་པ་ཡང་མིན། །ཞེས་མུ་བཞི་སྐྱེ་འགོག་གི་གཏན་ཚིགས་ཀྱང་གསུངས་ཏེ། འདི་ལ་ཁ་གཅིག་འབྲས་བུ་ལ་སྤྱོད་པ་མུ་བཞི་སྐྱེ་འགོག་ཞེས་ཀྱང་གསུངས་ལ་ཁ་གཅིག་གཏན་ཚིགས་དང་པོ་གསུམ་གྱི་རྒྱབ་རྟེན་ལ་ལུང་མུ་བཞི་སྐྱེ་འགོག་དང་རྟེན་འབྲེལ་གྱི་གཏན་ཚིགས་གཉིས་གསུངས་པ་ཡིན་ནོ།

། ཞེས་བཞེད་དོ། །གཉིས་པ་ལ་གཞན་ལ་གྲགས་པའི་རྗེས་དཔགའགལ་བ་བརྗོད་པའི་ཐལ་འགྱུར། །སྒྲུབ་བྱེད་བསྒྲུབ་བྱ་དང་མཚུངས་པའི་མ་གྲུབ་པ། རྒྱུ་མཚན་མཚུངས་པའི་མགོ་སྙོམས་ཞེས་བཞིར་གྲགས་སོ། །དེ་ལ་གཏན་ཚིགས་ཀྱི་ཚུལ་སྒྲུབ་པའི་ཚུལ་ཇི་ལྟ་བུ་ཞེ་ན། དང་པོ་དང་གཉིས་པ་ལ་རྟགས་འགོད་པ་དང༌། ཚུལ་སྒྲུབ་པའོ། །དང་པོ་ནི། མྱུ་གུ་ཆོས་ཅན། བདེན་པར་མེད་དེ། བདེན་པའི་གཅིག་དང་དུ་མ་དང་བྲལ་བའི་ཕྱིར། དཔེར་ན་གཟུགས་བརྙན་བཞིན་ནོ། ། གཉིས་པ་ལ་ཕྱོགས་ཆོས་སྒྲུབ་པ་དང༌། ཁྱབ་པ་སྒྲུབ་པའོ། །དང་པོ་ནི། མྱུ་གུ་ཆོས་ཅན༑ བདེན་པའི་གཅིག་ཏུ་མ་གྲུབ་ཏེ། དུ་མ་དང་བཅས་པ་ཡིན་པའི་ཕྱིར། ཁྱབ་པ་གྲུབ་ན། གཅིག་ཏུ་བདེན་པ་ཡང་ཡིན། ཆ་མཐུན་དུ་མ་དང་བཅས་པ་ཡང་ཡིན་པའི་བཞི་མཐུན་པ་ལ་ཚད་མས་གནོད་པ་བསྟན་པས་འགྲུབ་ཏེ། འདི་ལྟར་མྱུ་གུ་དེ་རང་གི་ཆ་ཤས་དང་གཅིག་ཏུ་བདེན་ནམ། ཐ་དད་དུ་བདེན། དང་པོ་ལྟར་ན་མྱུ་གུ་ཆོས་ཅན། རང་གི་ཆ་ཤས་དང་གཅིག་ཡིན་པར་ཐལ། རང་གི་ཆ་ཤས་དང་གཅིག་ཏུ་བདེན་པ་ཡིན་པའི་ཕྱིར། ཁྱབ་པར་ཐལ། བདེན་པར་གྲུབ་པ་ལ་སྣང་ཚུལ་གཞན་དུ་སྣང་ལ་གནས་ཚུལ་གཞན་དུ་གནས་པ་མི་འཐད་པའི་ཕྱིར། དེར་ཐལ༑ བདེན་པར་གྲུབ་ན་སྣང་བ་ལྟར་དུ་གྲུབ་དགོས་པའི་ཕྱིར། རྫུན་པ་ལ་སྣང་ཚུལ་དང་གནས་ཚུལ་མཐུན་པ་ནི་རྫུན་པར་འགྲུབ་པའི་གྲོགས་སུ་འགྱུར་བ་ཡིན་ནོ༑ ༑འདོད་ན་མྱུ་གུ་དུ་མར་ཐལ་བ་དང༌། མྱུ་གུའི་ཆ་ཤས་དུ་མ་གཅིག་ཏུ་ཐལ་བར་འགྱུར་རོ། །གཉིས་པ་ལྟར་ན་མྱུ་གུ་ཆོས་ཅན། ས་བོན་ལ་མི་ལྟོས་པར་ཐལ་བ་དང༌། བུམ་སྣམ་བཞིན་དུ་སོ་སོར་དམིགས་པར་ཐལ། ས་བོན་དང་ཐ་དད་དུ་བདེན་པའི་ཕྱིར༑ དེས་ན་བདེན་པའི་དུ་མར་ཡང་མ་གྲུབ་ཏེ། བདེན་པའི་ཅིག་མི་སྲིད་པའི་ཕྱིར་ཏེ། རིན་ཆེན་ཕྲེང་བ་ལས། གཅིག་མེད་ཕྱིར་ན་དུ་མ་དང༌། །ཞེས་གསུངས་པ་ལྟར་རོ། །གང་ཟག་དང་ཤིང་རྟ་ལ་སོགས་པ་ཡང་སྦྱར་བར་བྱའོ། ཁྱབ་པ་སྒྲུབ་པ་ནི། གཅིག་དང་དུ་མ་ཕན་ཚུན་སྤང་འགལ་དུ་ངེས་བྱེད་ཀྱི་ཚད་མས་བདེན་པའི་གཅིག་དང་དུ་མ་གང་ཡང་མ་ཡིན་པའི་ཕུང་གསུམ་ཁེགས་ཏེ།

དབུ་མ་བརྒྱན་ལས༑ ༑གཅིག་དང་དུ་མ་མ་གཏོགས་པར། །རྣམ་པ་གཞན་དང་ལྡན་པ་ཡི། ། དངོས་པོ་མི་རུང་འདི་གཉིས་ནི། །ཕན་ཚུན་སྤངས་ཏེ་གནས་ཕྱིར་རོ། །ཞེས་གསུངས་པ་ལྟར་རོ། །གལ་ཏེ་འདི་ཡི་མཐུན་དཔེ་མངོན་སུམ་གྱི་གྲུབ་བམ། རྗེས་དཔག་གིས་གྲུབ། དང་པོ་ལྟར་ན་སོ་སོ་སྐྱེ་བོས་སྟོང་ཉིད་མངོན་སུམ་དུ་རྟོགས་པར་འགྱུར་ལ། གཉིས་པ་ལྟར་ན་ཐུག་མེད་དུ་འགྱུར་རོ། །ཞེ་ན། དེ་ལ་ཁ་ཅིག་མངོན་སུམ་གྱིས་གྲུབ་ཀྱང་སོ་སོ་སྐྱེ་བོས་སྟོང་ཉིད་མངོན་སུམ་དུ་རྟོགས་པར་ཐལ་བའི་སྐྱོ་མེད་དེ། ཁྱབ་པའི་སྟོང་ཉིད་མ་རྟོགས་པའི་ཕྱིར་རོ། །དེས་ན་སྟོང་ཉིད་ལ་ཁྱབ་པའི་སྟོང་ཉིད་ཉེ་ཚེ་བའི་སྟོང་ཉིད་གཉིས་ཡོད་ལ། ཉི་ཚེ་བའི་སྟོང་ཉིད་ནི་མེ་ལོང་ནང་གི་གཟུགས་བརྙན་བྱད་བཞིན་གྱིས་སྟོང་པ་ཙམ་ལ་བྱའོ། །ཞེས་བཞེད་དོ༑ ༑དེ་ནི་མི་འཐད་དེ། སོ་སོ་སྐྱེ་བོའི་མངོན་སུམ་གྱིས་མེ་ལོང་ནང་གི་གཟུགས་བརྙན་བདེན་མེད་དུ་རྟོགས་སམ་མ་གཏོགས། རྟོགས་ན་ཁྱབ་པའི་སྟོང་ཉིད་མ་རྟོགས་པར་འགལ་བ་མ་རྟོགས་ན་རྟགས་ཆོས་གཉིས་ལྡན་གྱི་མཐུན་དཔེར་མ་གྲུབ་པར་འགྱུར་རོ། །ཚུར་མཐོང་གི་གཟུགས་བརྙན་བྱད་བཞིན་དུ་མི་བདེན་པར་རྟོགས་ཀྱང༌། བདེན་མེད་དུ་མ་རྟོགས་ཏེ། གཟུགས་བརྙན་ཉིད་བདེན་པར་འཛིན་པའི་ཕྱིར། དེས་ན་མེ་ལོང་ནང་གི་བྱད་བཞིན་གྱི་གཟུགས་བརྙན་ཆོས་ཅན། བདེན་པར་མེད་དེ། དངོས་པོར་ཡང་མི་བདེན། དངོས་མེད་ཡང་མི་བདེན་པའི་ཕྱིར་ཞེས་པ་ལྟ་བུའི་རྟགས་ལ་བརྟེན་པ་རྗེས་དཔག་གིས་འགྲུབ་བོ། །འོ་ན་ཐུག་མེད་དུ་འགྱུར་རོ། །ཞེ་ན་མི་འགྱུར་ཏེ། རྟོགས་དཀའ་སླའི་ཁྱད་པར་ཡོད་པའི་ཕྱིར་རོ༑ ༑ཡང་མཁས་པ་ཆེན་པོ་གཙང་ནག་པ་ཁ་ཅིག་ན་རེ། མྱུ་གུའི་སྟེང་དུ་བདེན་པ་བཀག་ཀྱང་གཞན་སྟོང་དུ་འགྱུར་གྱི་རང་སྟོང་དུ་དོན་མེད་དེ་དཔེར་ན་སྣམ་བུ་ལ་བུམ་པ་བཀག་པ་བཞིན་ནོ། །ཞེ་ན་སྐྱོན་མེད་དེ། མྱུ་གུ་འཇལ་བའི་མངོན་སུམ་ལ་སྣང་བའི་དོན་འགལ་ཞིང་མྱུ་གུའི་སྟེང་དུ་བཀག་པ་ཡིན་པས་གཞན་སྟོང་དུ་མི་འགྱུར་རོ།

།དེ་ལ་ཁ་ཅིག་ན་རེ། འོ་ན་བྱད་བཞིན་གྱི་གཟུགས་བརྙན་སྣང་བའི་དབང་ཤེས་ལ་བྱད་བཞིན་གཟུགས་བརྙན་དུ་སྣང་བས་སྟོང་པ་ནི་གཟུགས་བརྙན་གྱི་སྟེང་དུ་བརྡ་ལ་བྱང་བའི་ཐ་མལ་པ་རྣམས་ཀྱི་མངོན་སུམ་གྱིས་རྟོགས་པས་དེ་རང་རྟོགས་པའི་རིགས་ཤེས་སུ་འགྱུར་ལ་དེ་ལྟར་ན་བརྡ་ལ་བྱང་བའི་རྒན་པོ་རྣམས་ཀྱིས་དོན་དམ་པའི་བདེན་པ་རྟོགས་པར་འགྱུར་རོ་ཞེ་ན། རིགས་ཤེས་ཙམ་དུ་ཐལ་པ་འདོད་པ་ཡིན་ཏེ། རིགས་ཤེས་ལ་ལྡོག་པ་དཔྱོད་པའི་རིགས་ཤེས་དང་དགག་བྱའི་དངོས་པོ་དཔྱོད་པའི་རིགས་ཤེས་དང་སྟོང་པ་དཔྱོད་པའི་རིགས་ཤེས་ཏེ་ཕྲ་རགས་གསུམ་ཡོད་པ་ལས་དོན་དམ་པའི་བདེན་པ་རྟོགས་པ་ལ་ནི་རིགས་ཤེས་ཕྱི་མ་རྒྱུད་ལ་སྐྱེ་དགོས་པས་སྐྱོན་མེད་དོ་ཞེས་གསུངས་སོ། །རྩོད་པ་འདི་ཤིན་དུ་དཀའ་བར་སྣང་བས་བརྗོད་པར་བྱའོ། །དེ་ལ་མྱུག་གུའི་སྟེང་དུ་བདེན་པ་བཀག་པ་རང་སྟོང་མིན་བྱས་པ་ལ། འོ་ན་མྱུ་གུའི་སྟེང་དུ་རྟག་པ་བཀག་པ་ཡང་སྟོང་ཉིད་དུ་གྱུར་པར་མཚུངས་སོ་ཞེ་ན། མི་མཚུངས་ཏེ་མྱུ་གུ་སྣང་ཙམ་ནས་བདེན་པར་སྣང་ཞིང་བདེན་པར་གྲུབ་པ་ཁེགས་པའི་ཕྱིར་རོ། །འོ་ན་མེ་ལོང་ནང་གི་བྱད་བཞིན་གྱི་གཟུགས་བརྙན་བྱད་བཞིན་གྱིས་སྟོང་བ་ཡང་རང་སྟོང་དུ་འགྱུར་ཏེ་དེ་ཉིད་སྣང་ཙམ་ནས་བྱད་བཞིན་དུ་སྣང་ཞིང་བྱད་བཞིན་དུ་གྲུབ་པ་ཁེགས་པའི་ཕྱིར་རོ་ཞེ་ན་མི་མཚུངས་ཏེ་བྱད་བཞིན་མེ་ལོང་ལས་གཞན་དུ་ཚད་མས་གྲུབ་པ་གཅིག་མེ་ལོང་མ་སྣང་བ་ཡིན་ཕྱིར་དང༌། མྱུ་གུ་ལས་གཞན་དུ་བདེན་པ་ཚད་མས་གྲུབ་ནས་མྱུ་གུ་བདེན་པར་སྣང་བ་མ་ཡིན་པའི་ཕྱིར་རོ། །དེས་ན་མྱུ་གུ་སྣང་ཙམ་ནས་བདེན་པར་སྣང་ཞིང་བདེན་པ་བཞི་གང་གི་སྟེང་དུ་ཡང་ཚད་མས་ཁེགས་པས་མྱུ་གུ་བདེན་པས་སྟོང་བ་ཡང་རང་སྟོང་དུ་འགྱུར་རོ། །རྒྱུ་ལས་དཔྱད་པས་འགོག་པ། རྡོ་རྗེ་གཟེགས་མ་ལ་རྟགས་དགོད་པ་དང༌། ཚུལ་སྒྲུབ་པའོ། །དང་པོ་ནི། མྱུ་གུ་ཆོས་ཅན། རང་བཞིན་གྱིས་སྐྱེ་བ་མེད་དེ།

བདག་དང་གཞན་དང་གཉིས་ཀ་དང༌། རྒྱུ་མེད་ལས་སྐྱེ་བ་མེད་པའི་ཕྱིར་རོ། །དཔེར་ན་རི་བོང་གི་ར་བཞིན་ནོ། །གཉིས་པ་ལ་ཕྱོགས་ཆོས་སྒྲུབ་པ་དང༌། ཁྱབ་པ་སྒྲུབ་པའོ། །དང་པོ་ལ། བདག་དང་གཞན་དང༌། གཉིས་ཀ་དང༌། རྒྱུ་མེད་ལས་སྐྱེ་བ་དགག་པའོ། །དང་པོ་ནི། གྲངས་ཅན་པས་ཕྱི་ནང་གི་དངོས་པོ་རྣམས་རྒྱུ་དུས་ན་མེད་པ་སྐྱེ་བ་མི་མཐད་དོ། ། གཞན་དུ་ན་རི་བོང་ར་ཡང་ཅིའི་ཕྱིར་མི་སྐྱེ་དེས་ན་རྒྱུ་དུས་ན་མི་གསལ་བའི་ཚུལ་གྱིས་ཡོད་པ་རྣམས་སྐྱཻ་བར་འདོད་ཅིང་གསལ་ཟིན་ནས་མི་སྐྱེ་བར་འདོད་དོ། །དེ་དགག་པ་ལ་སྐྱེ་བ་དོན་མེད་དུ་ཐལ་བས་འགོག་པ་ནི། མྱུ་གུ་ཆོས་ཅན། སླར་ཡང་སྐྱེ་བ་དོན་མེད་པར་ཐལ། རང་གི་རྒྱུ་དུས་ན་གྲུབ་ཟིན་པ་འི་ཕྱིར། གལ་ཏེ་རང་གི་རྒྱུ་དུས་ན་གྲུབ་ཟིན་ཀྱང་སྐྱེ་བ་མི་འགལ་ལོ་ཞེ་ན་ཐུག་མེད་དུ་ཐལ་བས་འགོག་པ་ནི་མྱུ་གུ་ཆོས་ཅན། སླར་ཡང་སྐྱེ་བ་ཐུག་པ་མེད་པར་ཐལ། རང་གི་རྒྱུ་དུས་ན་གྲུབ་ཟིན༑ སླར་ཡང་སྐྱེ་བ་དོན་མེད་པའི་ཕྱིར་རོ། །གལ་ཏེ་སྐྱེ་བ་དོན་མེད་དུ་མི་འགྱུར་ཏེ༑ ནུས་པའི་ངོ་བོར་མི་གསལ་བར་ཡོད་པ་གསལ་བར་སྐྱེ་དགོས་པའི་ཕྱིར་རོ། ། སྐྱེ་བ་ཐུག་མེད་དུ་མི་འགྱུར་ཏེ་གསལ་ཟིན་ནས་སྐྱེ་མི་དགོས་པའི་ཕྱིར་རོ། །དེས་ན་ཐལ་བ་སྔ་ཕྱི་གཉིས་ལ་ཁྱབ་པ་མེད་དོ། །ཞེ་ན། གསལ་བ་སྔར་ཡོད་སྐྱེ་ན་སྐྱོན་སྔ་མ་སོ་ན་གནས་ཤིང༌། གསལ་བ་སྔར་མེད་སྐྱེ་ན། རྒྱུ་ལ་སྔར་ཡོད་ཁོ་ན་སྐྱེ་བར་འདོད་པ་ཉམས་སོ། །དེ་ལྟར་ཡང་རྩ་ཤེ་ལས། རྒྱུ་དང་འབྲས་བུ་གཅིག་ཉིད་ན། ། བསྐྱེད་བྱ་སྐྱེད་བྱེད་གཅིག་ཏུ་འགྱུར། །ཞེས་དང༌། འཇུག་པ་ལས་ཀྱང༌། དེ་ནི་དེ་ལས་འབྱུང་ན་ཡོན་ཏན་འགའ་ཡང་ཡོད་མ་ཡིན། །སྐྱེས་པར་གྱུར་པ་སླར་ཡང་སྐྱེ་བར་རིག་པ་མ་ཡིན་ཉིད། །སྐྱེས་ཟིན་སླར་ཡང་སྐྱེ་བར་ཡོངས་སུ་རྟོག་པར་འགྱུར་ན་ནི། །དེ་ཕྱིར་མྱུ་གུ་སོགས་ཀྱི་སྐྱེ་བ་འདིར་རྙེད་མི་འགྱུར་ཞིང༌། །ས་བོན་སྲིད་མཐར་ཐུག་པར་རབ་ཏུ་སྐྱེ་བ་ཉིད་དུ་འགྱུར།

།ཞེས་གསུངས་པ་ལྟར་རོ། །གཉིས་པ་གཞན་སྐྱེད་འགོག་པ་ནི། རང་གཞན་གྱི་སྡེ་པ་ཕལ་ཆེ་བ་མྱུ་གུ་ལ་སོགས་པའི་རྒྱུ་འབྲས་རྣམས་རྫས་གཞན་པའི་རྒྱུ་འབྲས་སུ་འདོད་དོ། །གཞན་ལས་སྐྱེ་ན་ཐམས་ཅད་ལས་ཀྱང་ཐམས་ཅད་སྐྱེ་བར་འགྱུར་ཏེ། །ཞེས་ཧ་ཅང་ཐལ་བ་འཕེན་པའི་ཚུལ་ཇི་ལྟ་བུ་ཞེ་ན། གཞན་ལས་སྐྱེ་ཞེས་པའི་གཞན་ནི་ལྡོག་པ་གཞན་ཙམ་མ་ཡིན་གྱིས་རང་བཞིན་གྱིས་གཞན་དུ་གྲུབ་པའོ། །དེ་ཡང་གཞན་སྐྱེ་འདོད་པ་རྣམས་ཀྱི་རྩ་བའི་གྲུབ་མཐའ་ཡིན་གྱི་དེ་ལྟར་ཁས་ལེན་དགོས་སོ། །ཞེས་ཕུལ་བ་མ་ཡིན་ནོ། །དེར་ལྟར་ན་མྱུ་གུ་ཆོས་ཅན། ས་བོན་ལ་མི་ལྟོས་པར་ཐལ། ས་བོན་དང་རང་བཞིན་གྱིས་གཞན་དུ་གྲུབ་པའི་ཕྱིར་རོ། །འདོད་ན་ས་བོན་དང་མ་འབྲེལ་བར་ཐལ་ལོ། །དེ་ཡང་འདོད་ན་མེ་ལྕེ་ལས་ཀྱང་མུན་པ་མཐུག་པོ་འབྱུང་བ་དང༌། རྒྱུ་ཡིན་མིན་ཐམས་ཅད་ལས་ཀྱང་འབྲས་བུ་ཡིན་མིན་ཐམས་ཅད་སྐྱེ་བར་འགྱུར་ཏེ་འབྲེལ་མེད་དོན་གཞན་དུ་མཚུངས་པའི་ཕྱིར་རོ། །དེའི་རྒྱུ་མཚན་ཡང་ས་མྱུག་རང་བཞིན་གྱིས་ཐ་དད་པའི་ཚུལ་དང་ས་བོན་ལས་ཐ་དད་པའི་ཚུལ་མཚུངས་ན་གཉིས་ལས་མྱུ་གུ་སྐྱེ་བའི་སྐྱེ་ཚུལ་ཡང་མཚུངས་པའི་ཕྱིར་རོ། །དེ་ལྟར་ཡང་རྩ་ཤེ་ལས། རྒྱུ་དང་འབྲས་བུ་གཞན་ཉིད་ན།

།རྒྱུ་དང་རྒྱུ་མིན་མཚུངས་པར་འགྱུར༑ ༑ཞེས་དང༌། འཇུག་པ་ལས་ཀྱང༌། གཞན་ལ་བརྟེན་ནས་གལ་ཏེ་གཞན་ཞིག་འབྱུང་བར་འགྱུར་ན་ནི། །འོ་ན་མེ་ལྕེ་ལས་ཀྱང་མུན་པ་མཐུག་པོ་འབྱུང་འགྱུར་ཞིང༌། །ཐམས་ཅད་ལས་ཀྱང་ཐམས་ཅད་སྐྱེ་བར་འགྱུར་ཏེ་གང་གི་ཕྱིར།། སྐྱེད་པར་བྱེད་པ་མ་ཡིན་མ་ལུས་ལའང་གཞན་ཉིད་མཚུངས། །ཞེས་གསུངས་ཤིང༌༑ རང་བཞིན་གྱིས་ཐ་དད་དུ་གྲུབ་ན། རྒྱུད་གཅིག་པ་དང་ལྟོས་པ་མི་འཐད་པར་གསུངས་ཏེ་དེ་ཉིད་ལས། གང་ཟག་རང་མཚན་ཉིད་ཀྱི་སོ་སོ་བ་དེ་དག་རྒྱུད་གཅིག་རྟོགས་པར་རིགས་མ་ཡིན། །ཞེས་གསུངས་པ་ལྟར་རོ། །རང་རྒྱུད་པས་གཞན་སྐྱེ་ཐ་སྙད་དུ་འདོད་ཀྱང་ཐལ་འགྱུར་བས་ཐ་སྙད་དུ་ཡང་མ་བཞེད་དེ་འཇུག་པ་ལས། གང་ཕྱིར་འཇིག་རྟེན་ས་བོན་ཙམ་བཏབ་ནས། བདག་གིས་བུ་འདི་སྐྱེད་ཅེས་སྨྲ་བྱེད་ཅིང༌། །ཤིང་ཡང་བཙུགས་སོ་སྙམ་དུ་རྟོགས་དེས་ན། ། གཞན་ལས་སྐྱེ་བ་འཇིག་རྟེན་ལས་ཀྱང་མེད། །ཅེས་གསུངས་སོ། །གལ་ཏེ་གཞན་སྐྱེ་ཡོད་དེ་གཞན་ཡང་ཡོད་སྐྱེ་བ་ཡང་ཡོད་པའི་ཕྱིར་ཞེ་ན། འོ་ན་རྒྱུ་མེད་པས་སྐྱེ་བ་ཡོད་པར་ཐལ། རྒྱུ་མེད་ཀྱང་ཡོད་སྐྱེ་བ་ཡང་ཡོད་པའི་ཕྱིར། གཞན་སྐྱེ་ཡོད་པར་ཐལ། གཞན་དབང་ཡོད་པའི་ཕྱིར་ཞེ་ན། བདག་སྐྱེ་ཡོད་པར་ཐལ་ཀུན་བཏགས་ཡོད་པའི་ཕྱིར་དང༌། དོན་དམ་པའི་དངོས་པོ་ཡོད་པར་ཐལ། དོན་དམ་པའི་ཚད་མ་ཡོད་པའི་ཕྱིར། དེས་ན་གཞན་དབང་གི་གཞན་དང་གཞན་སྐྱེ་བའི་གཞན་གཉིས་མི་མཚུངས་ཏེ། གཞན་དབང་གི་གཞན་ནི་རང་ལས་གཞན་པའི་རྒྱུ་རྐྱེན་ལས་སྐྱེ་བ་ཙམ་ཡིན་ལ་གཞན་སྐྱེའི་གཞན་ནི་སྔར་བཤད་པ་ལྟར་ཡིན་པའི་ཕྱིར་རོ། །གཉིས་པ་གཉིས་ཀ་ལས་སྐྱེ་བ་དགག་པ་ནི། གཅེར་བུ་པས་རྫ་བུམ་འཇིམ་པ་ལྟོས་ཏེ་བདག་སྐྱེ་དང་རྫ་མཁན་སོགས་ལ་ལྟོས་ཏེ་གཞན་སྐྱེ་དང༌། ལྷ་བྱིན་སྲོག་ལ་ལྟོས་ཏེ་བདག་སྐྱེ་དང༌། ཕ་མ་སོགས་ལ་ལྟོས་ཏེ་གཞན་སྐྱེར་འདོད་དོ༑ ༑དེ་ནི་མི་རིགས་ཏེ་བདག་གཞན་རེ་རེ་ལས་སྐྱེ་བ་ཁེགས་པས་ཚོགས་པ་ལས་སྐྱེ་བ་མི་འཐད་ཅིང༌།

བདག་གཞན་གཉིས་ཀ་ལས་སྐྱེ་བ་འགོག་པའི་རིགས་པས་ཀྱང་ཁེགས་ཏེ་འཇུག་པ་ལས། གཉིས་ལས་སྐྱེ་བའང་རིགས་པའི་ངོ་བོ་མ་ཡིན་གང་གི་ཕྱིར། །བཤད་ཟིན་ཉེས་པ་དེ་དག་ཐོག་ཏུ་འབབ་པ་ཡིན་ཕྱིར་རོ། ། འདི་ནི་འཇིག་རྟེན་ལས་མིན། །དེ་ཉིད་དུ་ཡང་འདོད་མིན་དེ། །གང་ཕྱིར་རེ་རེ་ལས་ནི་སྐྱེ་བ་འགྲུབ་པ་ཡོད་མ་ཡིན། །ཞེས་གསུངས་པ་ལྟར་རོ། །རྒྱུ་མེད་ལ་སྐྱེ་བ་དགག་པ་ན། སྤྱོད་བ་པ་དང་རྒྱང་འཕེན་པ་རྣམས་ཀྱིས། ཉི་ཤར་ཆུ་བོ་ཐུར་ལ་འབབ་པ་དང༌། །སྲན་ཟླུམ་ཚེར་མ་གཟེངས་རིང་རྣོ་བ་དང༌། །རྨ་བྱའི་མདོངས་ལེགས་ལ་སོགས་ཆོས་རྣམས་ཀུན། །སུས་ཀྱང་མ་བྱས་ངོ་བོ་ཉིད་ཀྱིས་བྱུང༌། ། ཞེས་དངོས་པོ་ཐམས་ཅད་རྒྱུ་མེད་དུ་འབྱུང་བར་འདོད་དོ། །དེ་ལྟར་རྒྱུ་མེད་ལས་སྐྱེ་ན་ཡུལ་དུས་སོ་སོར་ངེས་པའི་སྐྱེ་བ་མི་འཐད་པ་དང༌། གཅིག་ལས་སྐྱེ་ན་ཐམས་ཅད་ལས་སྐྱེ་བའམ་ཡང་ན་ནམ་ཡང་མི་སྐྱེ་བར་འགྱུར་བ་དང༌། འཇིག་རྟེ་པ་རྣམས་ཀྱི་འབྲས་བུ་ལོ་ཏོག་སོགས་ཀྱི་ཆེད་དུ་སོ་ནམ་སོགས་ལ་འབད་པ་སོགས་བྱེད་པ་ཡང་དོན་མེད་པར་འགྱུར་ཏེ་འཇུག་པ་ལས། གལ་ཏེ་རྒྱུ་མེད་ཁོ་ནར་སྐྱེ་བ་ལྟ་ཞིག་འགྱུར་ན་ནི། །དེ་ཚེ་མཐའ་དག་རྟག་ཏུ་ཐམས་ཅད་ལས་ཀྱང་ཐམས་ཅད་སྐྱེ་འགྱུར་ཞིང༌། །འབྲས་བྱུང་ཆེད་དུ་འཇིག་རྟེན་འདི་ཡི་ས་བོན་ལ་སོགས་ནི། །བརྒྱ་ཕྲག་དག་གི་སྒོ་ནས་སྡུད་པར་བྱེད་པར་ཡང་མི་འགྱུར་ཞེས་གསུངས་པ་ལྟར་རོ། །གཉིས་པ་ཁྱབ་པ་སྒྲུབ་པ་ནི། དེ་ལྟར་མཐའ་བཞི་ལས་སྐྱེ་བ་མེད་ན་རང་བཞིན་གྱིས་སྐྱེ་བ་མེད་པས་ཁྱབ་ཏེ་རང་བཞིན་གྱིས་སྐྱེ་བ་གྲུབ་ན་བརྟགས་ཤིང་དཔྱད་པ་བྱས་པའི་ཚེ་ཡང་སྐྱེ་བ་གྲུབ་དགོས་ལ་དཔྱད་པ་ན་མཐའ་བཞི་པོ་གང་རུང་ལས་སྐྱེ་དགོས་པའི་ཕྱིར་རོ། །དེས་ན་འཇུག་པ་ལས། བདག་དང་གཞན་དང་གཉིས་ཀ་ལས་སྐྱེ་དང༌། །རྒྱུ་ལ་མ་ལྟོས་ཡོད་པ་མིན་པས་དངོས་རྣམས་རང་བཞིན་བྲལ། །ཞེས་དོན་བསྡུས་ནས་མཐའ་བཞི་ལས་མི་སྐྱེ་ན་རང་བཞིན་གྱིས་མི་སྐྱེ་བས་ཁྱབ་པར་གསུངས་སོ།

།འབྲས་བུ་ལ་དགག་པ་ཡོད་མེད་སྐྱེ་འགོག་ལ་རྟགས་དགོད་པ་དང་ཚུལ་སྒྲུབ་པའོ། །དང་པོ་ནི། མྱུ་གུ་ཆོས་ཅན། དོན་དམ་པར་སྐྱེ་བ་མེད་དེ་དོན་དམ་པར་ཡོད་པ་དང་མེད་པ་གཉིས་ཀ་དང་གཉིས་ཀ་མིན་པ་གང་ཡང་མི་སྐྱེ་བ་ཡིན་པའི་ཕྱིར། དཔེར་ན་མོ་གཤམ་གྱི་བུ་བཞིན་ནོ། །གཉིས་པ་ཕྱོགས་ཆོས་སྒྲུབ་པ་དང༌། ཁྱབ་པ་སྒྲུབ་པའོ། །དང་པོ་ནི། རང་བཞིན་གྱིས་ཡོད་ན་སྐྱེ་བར་མི་རིགས་ཏེ་གྲུབ་ཟིན་ནས་སླར་ཡང་རྒྱུས་སྐྱེད་དགོས་པར་ཐལ་པ་དང༌༑ རང་བཞིན་གྱིས་ཡོད་པ་སྐྱེ་བ་ལ་དགོས་པ་མེད་པའི་ཕྱིར་རོ། །མེད་པ་ཡང་མི་སྐྱེ་སྟེ་དེ་ལ་རྐྱེན་གྱི་བྱ་བ་མི་འཇུག་པའི་ཕྱིར་དང༌། རི་བོང་གི་རྭ་ལ་སོགས་པ་ཡང་སྐྱེ་བར་ཐལ་བར་ཕྱིར་རོ། །དེ་ལྟར་ཡང་རྩ་ཤེ་ལས། འབྲས་བུ་ངོ་བོ་ཉིད་ཡོད་ན། །རྒྱུས་ནི་ཅི་ཞིག་སྐྱེད་པར་བྱེད། །འབྲས་བུ་ངོ་བོ་ཉིད་མེད་ན། །རྒྱུས་ནི་ཅི་ཞིག་སྐྱེད་པར་བྱེད། །ཅེས་གསུངས་སོ། །གཉིས་པ་ཁྱབ་པ་སྒྲུབ་པ་ནི། ཡོད་མེད་གང་ལས་ཀྱང་མི་སྐྱེ་ན་དོན་དམ་པར་མི་སྐྱེ་བས་ཁྱབ་ཏེ། རྒྱུས་སྐྱེད་བྱ་ལ་ཡོད་མེད་སོགས་གང་ཡང་མ་ཡིན་པའི་ཕུང་པོ་གསུམ་པ་མི་སྲིད་པའི་ཕྱིར་རོ། །རྟེན་འབྲེལ་གྱི་གཏན་ཚིགས་ལ་རྟགས་དགོད་པ་དང་ཚུལ་སྒྲུབ་པའོ།། དང་པོ་ནི། མྱུ་གུ་ཆོས་ཅན། རང་བཞིན་གྱིས་མེད་དེ། རྟེན་འབྲེལ་ཡིན་ཕྱིར། དཔེར་ན་སྒྱུ་མ་བཞིན་ནོ། །གཉིས་པ་ལ་ཕྱོགས་ཆོས་སྒྲུབ་པ་དང་ཁྱབ་པ་སྒྲུབ་པའོ༑ ༑དང་པོ་ནི། ཕྱི་ནང་གི་དངོས་པོ་རྣམས་རང་རང་གི་རྒྱུ་རྐྱེན་ལས་སྐྱེ་བར་མངོན་སུམ་གྱིས་གྲུབ་བོ། ཁྱབ་པ་སྒྲུབ་པ་ནི། རྟེན་འབྲེལ་ཡིན་ན་རང་བཞིན་གྱིས་མེད་པས་ཁྱབ་ཏེ་རང་བཞིན་གྱིས་ཡོད་ན་རྒྱུ་རྐྱེན་ལ་ལྟོས་པར་འགལ་བ་ཡིན་པའི་ཕྱིར། ཕན་ཚུན་བརྟེན་ནས་གྲུབ་པ་ནི་རང་ལ་ཚུགས་ཐུབ་ཀྱི་རང་བཞིན་མེད་པར་ལྟོས་པ་ཙམ་དུ་གྲུབ་པ་རྫུན་པའི་དོན་ཡིན་ལ། རང་བཞིན་གྱིས་གྲུབ་པ་ནི་དེ་ལས་ལྡོག་པའོ། །དེ་ཡང་རིང་པོའི་བློ་སྐྱེ་བ་ནི་ལྟོས་པ་ཐུང་ངུ་ལ་ལྟོས་ནས་རིང་པོའི་བློ་སྐྱེ་ལ་མཐའ་གཅིག་ཏུ་འདི་རིང་པོའོ་སྙམ་པའི་བློ་སྐྱེ་བ་མ་ཡིན་ཏེ།

ལྟོས་ས་གཅིག་ལ་ལྟོས་ནས་འདི་རིང་པོའོ་སྙམ་པའི་བློ་སྐྱེ་ལ་ལྟོས་ས་གཞན་གཅིག་ལ་ལྟོས་ནས་འདི་ཐུང་ངུའོ་སྙམ་པའི་བློ་སྐྱེ་བའི་ཕྱིར་རོ། །དཔེར་ན་རིང་ཐུང་བར་མ་གསུམ་གྱི་བར་མ་སྔ་ཕྱི་ལ་ལྟོས་ནས་འཇོག་པ་བཞིན་ནོ། །ཚུ་རིར་འཇོག་པ་ཡང་ལྟོས་ས་ཕ་རི་ལ་ལྟོས་ནས་འཇོག་པ་ཡིན་ནོ། །གཞན་དུ་ན་མཐའ་གཅིག་ཏུ་ཚུ་རིའོ་སྙམ་པའི་བློ་མི་སྐྱེ་བར་ཕ་རིར་གནས་པ་ན་སྔར་གྱི་ཆུ་རི་དེ་ཉིད་ལ་ཕ་རིའོ་སྙམ་པའི་བློ་སྐྱེ་བར་འགྱུར་བའི་ཕྱིར་རྒྱུ་འབྲས་ཀྱི་ལྟོས་ཚུལ་ཡང་མེ་མེད་ན་བུད་ཤིང་ཅིའི་ཕྱིར་སྲེག་པར་བྱེད། བུད་ཤིང་མེད་ན་མེ་གང་ལས་བྱུང་ཞེས་རག་ལས་པའི་ཚུལ་གྱིས་སོ། །ཚད་མ་དང་གཞལ་བྱའི་ལྟོས་ཚུལ་ནི་སྔོ་འཛིན་ཚད་མ་མེད་ན་སྔོན་པོ་འདི་གང་གིས་མཐོང་སྔོན་པོ་མེད་ན་སྔོ་འཛིན་ཚད་མས་ཅི་ཞིག་གཞལ་ཞེས་ཕན་ཚུན་རག་ལས་པའི་ཚུལ་གྱིས་སོ། །དེ་བཞིན་དུ་དངོས་པོ་ཡོད་མེད་སྟོང་མི་སྟོང་དབང་པོ་རྣོ་རྟུལ་ལ་སོགས་པའི་ཤེས་བྱ་ཐམས་ཅད་ལྟོས་ནས་གྲུབ་པ་ཡིན་པས་རང་བཞིན་གྱིས་མ་གྲུབ་པར་ཤེས་པར་བྱའོ། །དེས་ན་རྟེན་འབྲེལ་གྱི་གཏན་ཚིགས་ཉིད་ཀྱིས་སྤྲོས་པའི་མཐའ་ཐམས་ཅད་འགོག་པ་དང༌། རང་བཞིན་གྱིས་སྟོང་པའི་དོན་རྟེན་འབྲེལ་གྱི་དོན་དུ་གསུངས་པ་འདི་ཉིད་རང་གི་སྟོན་པ་སྨྲ་བ་གཞན་ལས་ཁྱད་པར་འཕགས་པར་གཟིགས་ནས་སློབ་དཔོན་གྱི་གཞུང་དུ་མ་ནས་སྟོན་པ་ལ་རྟེན་འབྲེལ་གསུངས་པའི་སྒོ་ནས་བསྟོད་དེ། རྩ་ཤེ་ལས༑ གང་གིས་རྟེན་ཅིང་འབྲེལ་བར་འབྱུང་ཞེས་སོགས་དང༌། རིགས་པ་དྲུག་ཅུ་པ་ལས་ཀྱང༌། གང་གིས་སྐྱེ་དང་འཇིག་པ་དག།ཚུལ་འདི་ཡིས་ནི་སྤངས་གྱུར་པ༑ ༑རྟེན་ཅིང་འབྱུང་བ་གསུངས་པ་ཡི། །ཐུབ་དབང་དེ་ལ་ཕྱག་འཚལ་ལོ། ། ཞེས་དང༌། རྩོད་བཟློག་ལས་ཀྱང༌། གང་གིས་སྟོང་དང་རྟེན་འབྱུང་དང༌། །དབུ་མའི་ལམ་དུ་དོན་གཅིག་པར། །གསུང་མཆོག་མཚུངས་པ་མེད་པ་ཡི། །སངས་རྒྱས་དེ་ལ་ཕྱག་འཚལ་ལོ། །ཞེས་དང༌། བསམ་གྱིས་མི་ཁྱབ་པར་བསྟོད་པ་ལས༑

གང་གིས་དངོས་པོ་རྟེན་འབྱུང་རྣམས། །ངོ་བོ་མེད་པ་ཉིད་དུ་གསུངས། ། ཡེ་ཤེས་མཉམ་མེད་བསམ་མི་ཁྱབ། །དཔེ་མེད་དེ་ལ་ཕྱག་འཚལ་ལོ། །ཞེས་གསུངས་སོ། །བདེན་གཉིས་ཀྱི་རྣམ་དབྱེ་ཇི་ལྟ་བ་བཞིན་མི་ཤེས་ན། བསྟན་པའི་དེ་ཁོ་ན་ཉིད་མི་ཤེས་པས་བདེན་གཉིས་ཀྱི་སྒོ་ནས་གསུང་རབ་འགྲེལ་ཚུལ་ཡང་ཕན་ཚུན་བརྟེན་ནས་བཏགས་པ་དང་བརྟེན་ནས་སྐྱེས་པ་སྣང་བ་ཙམ་ཞིག་བསྟན་པ་ཐམས་ཅད་ནི་ཀུན་རྫོབ་བདེན་པ་ཡིན་ལ་རྟེན་འབྲེལ་ཡིན་པའི་རྒྱུ་མཚན་རྒྱུ་མཚན་གྱིས་རང་གི་མཚན་ཉིད་ཀྱིས་གྲུབ་པས་སྟོང་པ་དེ་ཙམ་ཞིག་དོན་དམ་བདེན་པར་ཟད་པའི་ཕྱིར་རོ། །སྟོང་ཉིད་བདུན་ཅུ་པ་ལས། དངོས་པོ་ཐམས་ཅད་རང་བཞིན་གྱིས། །སྟོང་པ་ཡིན་པས་དངོས་རྣམས་ཀྱི། །རྟེན་འབྱུང་འདི་ནི་དེ་བཞིན་གཤེགས། །མཚུངས་པ་མེད་པས་ཉེ་བར་བསྟན། །དམ་པའི་དོན་ནི་དེར་ཟད་དོ། །སངས་རྒྱས་བཅོམ་ལྡན་འདས་ཀྱིས་ནི། །འཇིག་རྟེན་ཐ་སྙད་བརྟེན་ནས་སུ༑ ༑སྣ་ཚོགས་ཐམས་ཅད་ཡང་དག་བཏགས། །ཞེས་གསུངས་པ་ལྟར་རོ། །ལྟ་བ་ངན་པའི་དྲ་བ་མཐའ་དག་གཅོད་པར་བྱེད་པ་ལ་ཡང་རྟེན་འབྲེལ་གྱི་རིགས་པ་ལས་ཁྱད་པར་དུ་འཕགས་པ་གཞན་མེད་དེ། གང་ཕྱིར་དངོས་པོ་བརྟེན་ནས་རབ་འབྱུང་བས། །རྟོག་པ་འདི་དག་བརྟག་པར་མི་ནུས་པ། །དེ་ཕྱིར་རྟེན་འབྱུང་རིགས་པ་འདི་ཡིས་ནི། །ལྟ་ངན་འདྲ་བ་མཐའ་དག་གཅོད་པར་བྱེད། །ཅེས་གསུངས་པ་ལྟར་རོ། །དེས་ན་རྒྱུ་མཚན་དུ་མའི་སྒོ་ནས་རྟེན་ཅིང་འབྲེལ་བར་འབྱུང་བ་བསྔགས་པའི་ཕྱིར་ན། བརྒྱ་པ་ལས། རྟེན་ཅིང་འབྲེལ་བར་འབྱུང་བ་ནི། ། མཐོང་ནས་གཏི་མུག་འབྱུང་མི་འགྱུར། །དེ་ཕྱིར་འབད་པ་ཀུན་གྱིས་འདིར། ། གཏམ་དེ་ཁོ་ན་བསྙད་པར་བྱ། །ཞེས་གསུངས་པ་ལྟར་ལྟོས་ནས་གྲུབ་པ་དང་རང་གི་མཚན་ཉིད་ཀྱིས་མ་གྲུབ་པར་ཁས་ལེན་པ་ལ་རྣམ་གཞག་ཐམས་ཅད་འཐད་པའི་ཚུལ་ལ་སྒོ་དུ་མ་ནས་འབད་པར་བྱའོ། །གཏན་ཚིགས་འདི་རྣམས་རང་རྒྱུད་པས་རང་རྒྱུད་ཀྱི་གཏན་ཚིགས་སུ་འདོད་ཅིང༌། ཐལ་འགྱུར་བས་ཚུལ་གསུམ་ཚད་མས་གྲུབ་པར་འདོད་ཀྱང་རང་རྒྱུད་ཀྱི་གཏན་ཚིགས་སུ་མི་འདོད་དོ།

།དེས་ན་སྦྱོར་ངག་བཀོད་པས་རང་རྒྱུད་ཀྱི་གཏན་ཚིགས་ཡིན་མི་དགོས་ཤིང་མཐར་ཐུག་གི་སྒྲུབ་བྱེད་འཕན་པ་ལ་ཡང་རང་རྒྱུད་ཀྱི་སྒྲུབ་བྱེད་འཕེན་མི་དགོས་སོ། །གཞུང་རྣམས་ནས་གསུངས་པའི་རིགས་པ་རྣམས་ཀྱང་གཏན་ཚིགས་འདི་རྣམས་ཀྱི་ཚུལ་སྒྲུབ་པ་ཡིན་པར་ཤེས་པར་བྱ་བ་དང་བདེན་པ་འགོག་པའི་རིགས་པ་ཐམས་ཅད་ཀྱང་གང་ཟག་གི་བདག་དང་ཆོས་ཀྱི་བདག་གཉིས་འགོག་པར་འདུ་ཤེས་པར་བྱའོ༑ ༑ ཆ༢ བདེན་གཉིས་ཀྱི་རང་བཞིན་བཤད་པ། གཉིས་པ་བདེན་པ་གཉིས་ཀྱི་རང་བཞིན་བསྟན་པ་ལས་པ་ལ་གཉིས། བདེན་པ་གཉིས་གཏན་ལ་དབབ་དགོས་པའི་རྒྱུ་མཚན་དང༌། གཏན་ལ་དབབ་བྱ་བདེན་པ་གཉིས་ཀྱི་རང་བཞིན་ནོ། །དང་པོ་ནི། རྒྱལ་བ་རྣམས་ཀྱི་ཇི་སྙེད་གསུངས་པའི་སྡེ་སྣོད་ཐམས་ཅད་ཀྱང་བདེན་པ་གཉིས་བརྩམས་ནས་གསུངས་པ་འབའ་ཞིག་ཡིན་ཏེ། ཡབ་སྲས་མཇལ་བའི་མདོ་ལས་འཇིག་རྟེན་མཁྱེན་པས་གཞན་ལ་མ་གསན་པར། །བདེན་པ་འདི་གཉིས་ཉིད་ཀྱིས་ནི་བསྟན་པར་མཛད།། གང་ཞིག་ཀུན་རྫོབ་དེ་བཞིན་དོན་དམ་སྟེ། །བདེན་པ་གསུམ་པ་གང་ཡང་མ་འཆིས་སོ། །ཞེས་དང༌། རྩ་ཤེ་ལས་ཀྱང༌། སངས་རྒྱས་རྣམས་ཀྱིས་ཆོས་བསྟན་པ། བདེན་པ་གཉིས་ལ་ཡང་དག་བརྟེན། །འཇིག་རྟེན་ཀུན་རྫོབ་བདེན་པ་དང༌། ། དམ་པའི་དོན་གྱི་བདེན་པའོ། །ཞེས་དང༌། བདེན་གཉིས་ལས་ཀྱང༌། བདེན་གཉིས་རྣམ་དབྱེ་ཤེས་པ་དག །ཐུབ་པའི་བཀའ་ལ་མི་རྨོངས་ཏེ། །དགེ་བ་མ་ལུས་ཚོགས་བསགས་ནས། །ཕུན་ཚོགས་ཕ་རོལ་འགྲོ་བར་འགྱུར། །ཞེས་གསུངས་པ་ལྟར་རོ། །གདུལ་བྱ་རྣམས་མྱང་འདས་སུ་བཀྲི་བའི་ཐབས་ཀྱང་བདེན་གཉིས་ཀྱི་རྣམ་དབྱེ་ཕྱིན་ཅི་མ་ལོག་པར་བསྟན་པ་ལས་གཞན་མེད་དེ། གང་དག་བདེན་པ་དེ་གཉིས་ཀྱི་ཞེས་པ་ནས། མྱ་ངན་འདས་པ་ཐོབ་མི་འགྱུར་ཞེས་གསུངས་ལ། དེ་དང་རྗེས་སུ་མཐུན་པར་འཇུག་པ་ལས་ཀྱང༌། སློབ་དཔོན་ཀླུ་སྒྲུབ་ཞབས་ཀྱི་ལམ་ལས་ནི། ཕྱི་རོལ་གྱུར་ལ་ཞི་བའི་ཐབས་མེད་དེ། །དེ་དག་ཀུན་རྫོབ་དེ་ཉིད་བདེན་ལས་ཉམས། །དེ་ལས་ཉམས་པས་ཐར་པ་གྲུབ་ཡོད་མིན།

།ཞེས་གསུངས་ལ༑ དབུ་མ་སྙིང་པོ་ལས་ཀྱང༌། ཡང་དག་ཀུན་རྫོབ་རྣམས་ཀྱི་སྐས། །མེད་པར་ཡང་དག་ཁང་ཆེན་གྱི། །སྟེང་དུ་འཛེག་པར་འགྱུར་བ་ནི། །མཁས་ལ་རུང་བ་མ་ཡིན་ནོ། །གཉིས་པ་ལ་ཐུན་མོང་གི་དབྱེ་བ། ཆེ་བ་སོ་སོའི་མཚན་ཉིད། སྒྲུབ་བྱེད་ཀྱི་ཚད་མ། གྲང་ངེས་པའོ། །དང་པོ་ལ། དབྱེ་བཞི་ནི། བསླབ་བཏུས་སུ་ཡབ་སྲས་མཇལ་བའི་མདོ་དྲངས་པ་ལས་དེ་ལ་ཀུན་རྫོབ་དང་དོན་དམ་པ་གཉིས་ཐུགས་སུ་ཆུད་དེ་ཤེས་པར་བྱ་བ་ཡང་ཀུན་རྫོབ་དང་དོན་དམ་པའི་བདེན་པ་འདི་གཉིས་སུ་ཟད་དོ། །ཞེས་གསུངས་པས་ཤེས་བྱ་དབྱེ་གཞིའོ། །མདོ་དེས་ནི་བདེན་པ་ཞེས་སོགས་གཉིས་སུ་གྲངས་ངེས་པ་དང༌། དོན་དམ་བདེན་པ་སངས་རྒྱས་ཡེ་ཤེས་ཀྱི་ཤེས་བྱ་ཡིན་པར་ཡང་བསྟན་ཏོ། །ཇི་ལྟར་ཕྱེ་བ་ནི་ཀུན་རྫོབ་དང་དོན་དམ་པའི་བདེན་པ་གཉིས་སོ། །ཕྱེ་བ་སོ་སོའི་མཚན་ཉིད་ལ། ཀུན་རྫོབ་བདེན་པའི་མཚན་ཉིད་དང༌། དོན་དམ་བདེན་པའི་མཚན་ཉིད་དོ། །དང་པོ་ལ་མཚན་ཉིད་དངོས་དང༌༑ དབྱེ་བ་དང༌། རྩོད་པ་སྤང་བའོ། །དང་པོ་ནི། རྫུན་པ་མཐོང་བའི་ཐ་སྙད་པའི་ཚད་མས་རྙེད་པའི་ཤེས་བྱ་རྫུན་པའི་དོན། དེ་ལ་དངོས་པོ་རྣམས་རེ་རེ་ལ་ཡང་རིགས་ཤེས་ཀྱི་རྙེད་པའི་དོན་དམ་པའི་ངོ་བོ་དང༌། ཐ་སྙད་པའི་ཚད་མས་རྙེད་པའི་ཀུན་རྫོབ་ཀྱི་ངོ་བོ་གཉིས་གཉིས་ཡོད་དེ། འཇུག་པ་ལས། དངོས་ཀུན་ཡང་དག་རྫུན་པ་མཐོང་བ་ཡི། །དངོས་རྙེད་ངོ་བོ་གཉིས་ནི་འཛིན་པར་འགྱུར། །ཡང་དག་མཐོང་ཡུལ་གང་དེ་དེ་ཉིད་དེ། །མཐོང་བ་རྫུན་པ་ཀུན་རྫོབ་བདེན་པར་གསུངས༑ ༑ཞེས་སོ། །ཀུན་རྫོབ་བདེན་པར་ངེས་པ་ལ་ཡང་བདེན་པ་རིགས་པས་ཁེགས་དགོས་ཏེ་བདེན་པ་རིགས་པས་མ་ཁེགས་པར་རྫུན་པ་ཚད་མས་མི་འགྲུབ་པའི་ཕྱིར་རོ། །དེས་ན་ཁ་ཅིག་གི་མྱུ་གུ་གཅིག་སོ་སོ་སྐྱེ་བོ་ལ་ལྟོས་ཏེ་ཀུན་རྫོབ་བདེན་པ་དང༌། འཕགས་པ་ལ་ལྟོས་ཏེ་དོན་དམ་བདེན་པར་འདོད་པ་ནི་མི་འཐད་དེ༑ འཇུག་འགྲེལ་ལས། དེ་ལ་སོ་སོ་སྐྱེ་བོ་རྣམས་དོན་དམ་བདེན་པ་གང་ཡིན་པ་དེ་ཉིད་འཕགས་པ་སྣང་བ་དང་བཅས་པའི་སྤྱོད་ཡུལ་ཅན་རྣམས་ཀྱི་ཀུན་རྫོབ་ཙམ་ཡིན་ལ།

དེའི་རང་བཞིན་ནི་སྟོང་པ་ཉིད་གང་ཡིན་པ་དེ་ནི་དེ་རྣམས་ཀྱི་དོན་དམ་པའོ། །ཞེས་གསུངས་པ་ལས་ལྡོག་སྟེ་སྨྲས་པའི་ཕྱིར་རོ། །འོ་ན་ཀུན་རྫོབ་བདེན་པ་ཞེས་པའི་ཀུན་རྫོབ་ནི་གང་བདེན་པ་ནི་གང་ཞེ་ན་གཟུགས་སོགས་གང་གི་ངོར་བདེན་པར་འཇོག་པའི་ཀུན་རྫོབ་ནི་གང་བདེན་པ་ནི་གང་ཞེ་ན་གཟུགས་སོགས་གང་གི་ངོར་བདེན་པར་འཇོག་པའི་ཀུན་རྫོབ་ནི་མ་རིག་པ་ཡིན་ཏེ། དངོས་པོའི་དེ་ཁོ་ན་ཉིད་མཐོང་བ་ལ་སྒྲིབ་བྱེད་ཡིན་པའི་ཕྱིར་རོ། །དེ་ཡང་འཇུག་པ་ལས༑ གཏི་མུག་རང་བཞིན་སྒྲིབ་ཕྱིར་ཀུན་རྫོབ་སྟེ། །དེས་གང་བཅོས་མ་བདེན་པར་སྣང་དེ་ནི། ཀུན་རྫོབ་བདེན་ཞེས་ཐུབ་པ་དེས་གསུང་སྟེ། །བཅོས་མར་གྱུར་པའི་དངོས་ནི་ཀུན་རྫོབ་ཏུའོ། །ཞེས་སོ། །འཇུག་འགྲེལ་ལས། དེ་ལྟར་རེ་ཞིག་སྲིད་པའི་ཡན་ལག་གི་ཡོངས་སུ་བསྡུས་པ་ཉོན་མོངས་ཅན་གྱི་མ་རིག་པའི་དབང་གིས་ཀུན་རྫོབ་ཀྱི་བདེན་པར་རྣམ་པར་གཞག་གོ །དེ་ཡང་ཉན་ཐོས་དང་རང་སངས་རྒྱས་དང་བྱང་ཆུབ་སེམས་དཔའ་ཉོན་མོངས་པ་ཅན་གྱི་མ་རིག་པ་སྤངས་པ༑ འདུ་བྱེད་གཟུགས་བརྙན་ལ་སོགས་པའི་ཡོད་པ་ཉིད་དང་འདྲ་བར་གཟིགས་པ་རྣམས་ལ་ནི་བཅོས་མའི་རང་བཞིན་ཡིན་གྱི་བདེན་པ་ནི་མ་ཡིན་ཏེ། བདེན་པར་མངོན་པར་རློམ་པ་མེད་པའི་ཕྱིར་རོ། །བྱིས་པ་རྣམས་ལ་ནི་སླུ་བར་བྱེད་པ་ཡིན་ལ་དེ་ལས་གཞན་པ་རྣམས་ལ་ནི་སྒྱུ་མ་ལ་སོགས་པ་ལྟར་རྟེན་ཅིང་འབྲེལ་བར་འབྱུང་བ་ཉིད་ཀྱིས་ཀུན་རྫོབ་ཙམ་དུ་འགྱུར་རོ། །ཞེས་གསུངས་པས་ཀྱང་ཀུན་རྫོབ་བདེན་པ་ཡོད་པར་འཇོག་པ་མ་རིག་པས་འཇོག་པ་དང༌། ཉོན་མོངས་པ་ཅན་གྱི་མ་རིག་པ་སྤངས་པའི་ཉན་རང་དང་བྱང་ཆུབ་སེམས་དཔའ་རྣམས་ཀྱི་ངོར་ཀུན་རྫོབ་ཀྱི་བདེན་པ་མི་འཇོག་པར་སྟོན་པ་མ་ཡིན་ནོ། །དང་པོའི་རྒྱུ་མཚན་ནི་ཉོན་མོངས་པ་ཅན་གྱི་མ་རིག་པ་བཟུང་བའི་དོན་ཐ་སྙད་དུ་ཡང་མི་སྲིད་ཅིང་ཀུན་རྫོབ་ཀྱི་བདེན་པ་ཡིན་ན་ཐ་སྙད་དུ་ཡོད་པས་ཁྱབ་པའི་ཕྱིར་རོ། །ཕྱི་མའི་དོན་ཡང་ཀུན་རྫོབ་ཙམ་དུ་གསུངས་པ་ནི་འཕགས་པའི་ངོར་ཀུན་རྫོབ་དང་བདེན་པ་གཉིས་ཀྱི་ནང་ནས་ཙམ་གྱི་སྒྲས་བདེན་པ་གཅོད་ཀྱི་ཀུན་རྫོབ་ཀྱི་བདེན་པ་གཅོད་པ་མ་ཡིན་ཏེ།

བདེན་པ་ནི་མ་ཡིན་ཏེ་བདེན་པར་མངོན་པར་རློམ་པ་མེད་པའི་ཕྱིར་རོ། །ཞེས་གསུངས་པས་ཀྱང་ཤེས་སོ། །དེས་ན་བློ་མ་རིག་པའི་ངོར་བདེན་པ་དང༌། 

སྤྱིར་རྫུན་པ་སླུ་བའི་ཆོས་ཅན་ཡིན་པས་ན་ཀུན་རྫོབ་བདེན་པ་ཞེས་བྱའོ༑ ༑ཀུན་རྫོབ་ཏུ་བདེན་པས་ཀུན་རྫོབ་བདེན་པའོ། །ཞེས་གསུངས་ཡང་མ་རིག་པ་ལ་ཀུན་རྫོབ་ཏུ་བྱས་པའི་ཀུན་རྫོབ་ཀྱི་ངོར་བདེན་པ་ལ་བྱའི། ཐ་སྙད་དུ་བདེན་པར་གྲུབ་པ་ལ་མི་བྱ་སྟེ། སྔར་བཤད་པ་ལྟར་རང་གི་མཚན་ཉིད་ཀྱིས་གྲུབ་པ་ཐ་སྙད་དུ་ཡང་མི་སྲིད་པའི་ཕྱིར་རོ། །དབྱེ་བ་ནི། ཤེས་བྱ་རྫུན་པ་རྙེད་པའི་ཤེས་པ་ལ་དབྱེ་ན་གནོད་པ་མེད་པའི་དབང་ཤེས་དང་གནོད་བཅས་ཀྱི་དབང་ཤེས་གཉིས་ཡིན་ལ་ཕྱི་མ་ནི་སྔ་མ་ལ་ལྟོས་ནས་ལོག་པའི་ཤེས་པར་བཞག་གོ། དེ་ལྟར་ཡང་འཇུག་པ་ལས། མཐོང་བ་རྫུན་པའང་རྣམ་པ་གཉིས་འདོད་དེ། ། དབང་པོ་གསལ་དང་དབང་པོ་སྐྱོན་ལྡན་ནོ། །སྐྱོན་ལྡན་དབང་ཅན་རྣམས་ཀྱི་ཤེས་པ་སྟེ། །དབང་པོ་ལེགས་གྱུར་ཤེས་ལྟོས་ལོག་པར་འདོད། །ཅེས་གསུངས་སོ། ། ཡུལ་ཅན་ལ་ཡང་ལོག་ཏུ་ཕྱེ་བ་དེ་བཞིན་དུ། ཡུལ་ལ་ཡང་ཡང་དག་དང་ལོག་པ་གཉིས་སུ་གསུངས་ཏེ་གནོད་པ་མེད་པའི་དབང་པོ་དྲུག་གི་ཤེས་པས་བཟུང་བའི་དོན་དང༌། གནོད་པ་ཡོད་པའི་དབང་པོ་དྲུག་གི་ཤེས་པས་བཟུང་བའི་དོན་ནོ་དེ་ཡང་འཇུག་པ་ལས། གནོད་པ་མེད་པའི་དབང་པོ་དྲུག་རྣམས་ཀྱིས། གཟུང་བ་གང་ཞིག་འཇིག་རྟེན་གྱིས་རྟོགས་ཏེ། །འཇིག་རྟེན་ཉིད་ལས་བདེན་ཡིན་ལྷག་མ་ནི༑ ༑འཇིག་རྟེན་ཉིད་ལས་ལོག་པར་རྣམ་པར་གཞག།ཞེས་གསུངས་སོ། ། དེས་ན་དེ་ལྟ་བུའི་ཡང་ལོག་འཇོག་པ་ནི་འཇིག་རྟེན་པའི་ཤེས་པ་ཁོ་ན་ལ་ལྟོས་ནས་ཡིན་ཏེ། དེ་གཉིས་ཇི་ལྟར་སྣང་བ་ལྟར་གྱི་དོན་དུ་ཡོད་པ་ལ་འཇིག་རྟེན་པའི་ཤེས་པས་གནོད་པ་མེད་པ་དང༌། ཡོད་པའི་ཁྱད་ཡིན་པའི་ཕྱིར་རོ། །དེས་ན་ཡང་དག་པའི་ཀུན་རྫོབ་བདེན་པ་དང༌། ལོག་པའི་ཀུན་རྫོབ་བདེན་པ་གཉིས་མི་བྱེད་དེ༑ ཐ་སྙད་དུ་ཡང་བདེན་རྫུན་གྱི་ཁྱད་པར་མེད་པའི་ཕྱིར་རོ། །ཡང་དག་དང་ལོག་པ་ཞེས་པའི་ཐ་སྙད་ཙམ་བྱེད་པ་ལ་འགལ་བ་མེད་དོ། །དབུ་མ་རང་རྒྱུད་པས་ཡུལ་ཅན་ལ་ཡང་དག་དང་ལོག་པའི་ཀུན་རྫོབ་གཉིས་སུ་མི་འབྱེད་པར་ཡུལ་དུ་སྣང་བ་ལ་སྣང་བ་ལྟར་ཡོད་མེད་ཀྱི་སྒོ་ནས་ཡང་ལོག་གཉིས་སུ་འབྱེད་དེ་བདེན་གཉིས་ལས།

སྣང་དུ་འདྲ་ཡང་དོན་བྱེད་དག།ནུས་པའི་ཕྱིར་དང་མི་ནུས་ཕྱིར། །ཡང་དག་ཡང་དག་མ་ཡིན་པའི། །ཀུན་རྫོབ་ཀྱི་ནི་དབྱེ་བ་བྱས། ། ཞེས་གསུངས་པ་ལྟར་བཞེད་ཅིང༌། རང་གི་མཚན་ཉིད་ཀྱིས་གྲུབ་པར་སྣང་བ་ཡང་མ་རིག་པས་བསླད་པ་མིན་པར་སྣང་བ་ལྟར་གྲུབ་པར་བཞེད་ལ། ཐལ་འགྱུར་བས་རང་གི་མཚན་ཉིད་ཀྱིས་གྲུབ་པར་གང་སྣང་ཐམས་ཅད་མ་རིག་པས་བསླད་པར་བཞེད་པས་སྣང་བ་ལྟར་མ་གྲུབ་པར་བཞེད་དོ། །རྩོད་པ་སྤང་བ་ནི། གཟུགས་སོགས་ཆོས་ཅན། ཀུན་རྫོབ་བདེནཔ་མ་ཡིན་པར་ཐལ། ཀུན་རྫོབ་ཏུ་བདེན་པ་མ་ཡིན་པའི་ཕྱིར་རོ། །དེ་ལྟར་ཡང་འཇུག་འགྲེལ་ལས། གང་གི་ཀུན་རྫོབ་ཏུ་ཡང་རྫུན་པ་དེ་ནི་ཀུན་རྫོབ་ཀྱི་བདེན་པ་མ་ཡིན་ནོ་ཞེས་གསུངས་སོ། །ཞེ་ན༑ གཟུགས་སོགས་ཀྱི་ཆོས་ཉིད་ཆོས་ཅན། དོན་དམ་བདེན་པ་མ་ཡིན་པར་ཐལ༑ དོན་དམ་དུ་བདེན་པ་མ་ཡིན་པའི་ཕྱིར། དེ་ཡང་ཚིག་གསལ་ལས། དེ་ཉིད་བདེན་པ་ཡིན་པས་དོན་དམ་བདེན་པའོ། །ཞེས་གསུངས་སོ། །ཞེས་རྣམ་པ་ཀུན་དུ་མཚུངས་སོ། །གཞན་ཡང་གཟུགས་སོགས་ཆོས་ཅན། རྫུན་པ་ཆོས་མ་ཡིན་པར་ཐལ། ཀུན་རྫོབ་ཏུ་ཡང་རྫུན་པའི་ཆོས་མ་ཡིན་དོན་དམ་དུ་ཡང་རྫུན་པའི་ཆོས་མ་ཡིན་པའི་ཕྱིར། འདོད་ན་བདེན་པར་གྲུབ་པར་ཐལ། གཞི་གྲུབ་པ་གང་གི་རྫུན་པར་མ་འགྲུབ་པའི་ཕྱིར་རོ། །སློབ་དཔོན་ཟླ་བས་ཐ་སྙད་དུ་ཡང་བདེན་གྲུབ་མེད་པར་གསུངས་པ་ལས་ལྡོག་ཏེ་སྨྲས་པར་འགྱུར་བ་དང་ཀུན་རྫོབ་བདེན་པའི་དོན་རྫུན་པར་འཇོག་དགོས་པས་ཀུན་རྫོབ་ཀྱི་བདེན་པ་མི་སྲིད་པར་འགྱུར་ཏེ། ཐ་སྙད་དུ་མི་བདེན་ན་ཀུན་རྫཽབ་བདེན་པར་འགལ་བའི་ཕྱིར་རོ། ། རྟགས་ཁས་སླངས་སོ། །ལུང་གི་དོན་ནི་བརྡ་ལ་བྱང་བའི་འཇིག་རྟེན་པའི་ཀུན་རྫོབ་ཀྱི་ངོར་བྱད་བཞིན་གྱི་གཟུགས་བརྙན་ལྟ་བུ་དེ་བྱད་བཞིན་དུ་མི་བདེན་པས་དེ་ལ་ལྟོས་པའི་ཀུན་རྫོབ་བདེན་པ་མ་ཡིན་ནོ་ཞེས་པའི་དོན་ཡིན་ནོ་ཞེས་གསུངས་སོ༑ ༑ཡང་ན་ལུང་གི་དོན་བློ་མ་རིག་པའི་ངོར་མི་བདེན་ན་ཀུན་རྫོབ་བདེན་པ་མ་ཡིན་པར་སྟོན་པ་ཡིན་གྱི་ཐ་སྙད་དུ་མི་བདེན་ན་ཀུན་རྫོབ་བདེན་པ་མ་ཡིན་པར་སྟོན་པ་མ་ཡིན་ནོ།

།དེས་ན་ཐ་སྙད་དུ་ཡོད་པའི་དོན་ཡང་སྔར་བཤད་པའི་ཤེས་བྱ་རྫུན་པ་མཐོང་བའི་ཐ་སྙད་པའི་ཚད་མས་རྙེད་པ་ལ་བྱེད་ཀྱི་མ་རིག་པ་ལ་སོགས་པ་ཕྱིན་ཅི་ལོག་གི་བློ་ངོར་ཡོད་པ་ལ་ཐ་སྙད་དུ་ཡོད་པའི་དོན་དུ། བྱེད་པ་མ་ཡིན་པ་དེ་ཐ་སྙད་དུ་ཡང་རང་གི་མཚན་ཉིད་ཀྱིས་གྲུབ་པ་མེད་པར་གསུངས་པས་ཤིན་དུ་གསལ་བར་བྱས་པའི་ཕྱིར་རོ། །དེས་ན་ཐ་སྙད་དུ་ཡོད་པར་འཇོག་པའི་བློ་ངོས་ཟིན་པ་དགོས་ཏེ། གཞན་དུ་ན་བློ་མ་རིག་པའི་ངོར་ཡོད་པ་ཙམ་ལ་བྱེད་ན་རྣམ་གཞག་ཐམས་ཅད་འཆོལ་བར་བྱེད་པའི་ཕྱིར་རོ། །གཉིས་པ་དོན་དམ་བདེན་པའི་མཚན་ཉིད་ལ་མཚན་ཉིད་དངོས་དང་དབྱེ་བའོ། །དང་པོ་ནི། མཐར་ཐུག་སྤྱོད་པའི་རིགས་ཤེས་ཚད་མས་རྙེད་པའི་ཤེས་བྱ་ཡང་དག་པའི་དོན་ནོ། །དེ་ཡང་དངོས་ཀུན་ཡང་དག་མཐོང་བ་ཡི། །ཞེས་པའི་དོན་ནོ་དོན་དམ་བདེན་པའི་མཚན་གཞི་ཇི་ལྟ་བུ་ཞེ་ན། གཟུགས་སོགས་ཕྱི་ནང་གི་དགོས་པོ་རྣམས་རང་བཞིན་གྱིས་མེད་པ་ནི་དོན་དམ་བདེན་པ་ཡིན་ཏེ་འཇུག་པ་ལས། །མིག་ལ་སོགས་པ་དྲུག་པོ་ཡི༑ ༑རང་བཞིན་མེད་ཉིད་གང་ཡིན་པ། །དེ་ནི་ནང་སྟོང་ཉིད་དུ་འདོད། ། ཞེས་གསུངས་སོ། །འོ་ན་དོན་དམ་ནི་གང་བདེན་པའི་དོན་ནི་གང་ཞེ་ན། ཚིག་གསལ་ལས་དོན་ཡང་དེ་ཡིན་ལ། །དམ་པ་ཡང་ཡིན་པས་དོན་དམ་པའོ། །དེ་ཉིད་བདེན་པ་ཡིན་པས་དོན་དམ་བདེན་པའོ་ཞེས་གསུངས་པས་དོན་དང་བདེན་པ་གཉིས་ཀ་གཞི་མཐུན་ནོ། །དོན་དམ་བདེན་པའི་བདེན་ཚུལ་ནི་འཕགས་པའི་མཉམ་བཞག་ཡེ་ཤེས་ཀྱིས་གཟིགས་པ་ལྟར་མི་སླུ་བ་ལ་བྱ་སྟེ་གནས་ཚུལ་གཞན་དུ་གནས་ཤིང་སྣང་ཚུལ་གཞན་དུ་སྣང་ན་འཇིག་རྟེན་སླུ་བའི་ཕྱིར་རོ། །འཇུག་པ་ལས་ཇི་ལྟ་བ་དང་ཇི་སྙེད་པ་མཁྱེན་པའི་ཚུལ་ལ་རྩོད་པ་སྤོང་བ་གཅིག་གསུངས་པ་ནི་དཀའ་གནས་ཀྱི་སྐབས་སུ་འཆད་པར་འགྱུར་རོ། །དབྱེ་བ་ཆེ་བར་ཕྱེ་ན་སྟོང་ཉིད་བཅུ་དྲུག་དང་འབྲིང་དུ་ཆེ་ན་དངོས་པོ་དང་དངོས་མེད་དང༌། རང་དང་གཞན་གྱི་ངོ་བོ་སྟོང་པ་ཉིད་དེ་བཞི་དང༌།

ཆོས་ཀྱི་བདག་མེད་གཉིས་སུ་འཇུག་པ་ལས་གསུངས་སོ། །དེ་ཡང་ཆོས་ཅན་གྱི་སྒོ་ནས་ཕྱེ་བ་ཡིན་ནོ། །གསུམ་པ་བསླུ་མེད་ཀྱི་ཚད་མ་ནི། མངོན་སུམ་ཚད་མ་དང༌། རྗེ་དཔག་དང༌། ལུང་དང༌། དཔེ་ཉེར་འཇལ་གྱི་ཚད་མ་ལྟ་བུའོ། །དང་པོ་མངོན་སུམ་ཚད་མ་ནི་ཕྱི་ནང་གི་དངོས་པོ་ལ་མ་དཔྱད་ན། གྲུབ་པའི་མངོན་འགྱུར་ཙམ་མཐོང་བའི་ཤེས་པའོ། །རྗེས་དཔག་ནི། རྟག་ལ་བརྟེན་ནས་གཞལ་བྱ་ལྐོག་གྱུར་རྟོགས་པའི་བློའོ། །ལུང་ཚད་མ་ནི་ཡིད་ཆེས་པའི་སྐྱེས་བུའི་ཚད་མས་གཞལ་བྱ་ཤིན་ཏུ་ལྐོག་གྱུར་གྱི་དོན་རྟོགས་པ་སྟེ་རྒྱ་གར་དུ་ཕྱིན་པའི་སྐྱེས་བུ་རྫུན་དང་བྲལ་བ་ལ་རྒྱ་གར་གྱི་རྒྱུ་མཚན་དྲིས་པ་ལས་རྒྱ་གར་གྱི་ཁྱད་པར་རྟོགས་པ་ལྟ་བུའོ། །དཔེ་ཉེར་འཇལ་གྱི་ཚད་མ་ནི་མཐོང་བའི་དཔེ་ལས་མ་མཐོང་བའི་དོན་ལ་འདྲ་བའི་རྟགས་ཆོས་རྟོགས་པའི་འདྲ་བའི་རྒྱུ་མཚན་གྱི་དོན་རྟོགས་པ་སྟེ་དཔེར་ན་བ་མེན་ཅི་འདྲ་བྱས་པ་ལ་བ་གླང་དང་འདྲའོ་ཞེས་པ་ལ་བརྟེན་ནས་ཕྱིས་པ་གླང་དང་འདྲ་བའི་གཞི་དེ་བ་མེན་ཡིན་པར་རྟོགས་པ་ལྟ་བུའོ། །དེས་ན་སྔར་བཤད་པའི་རིགས་པས་དངོས་པོ་བདེན་པར་གྲུབ་པ་བཀག་ནས་སྣང་ཙམ་འདི་སྒྱུ་མ་བཞིན་དུ་རྫུན་པར་གྲུབ་པས་ན་རྫུན་པར་གྲུབ་པའི་བློ་དང་བདེན་པ་ཁེགས་པའི་བློ་དང་བདེན་རྫུན་གཉིས་སུ་ངེས་པར་རྟོགས་པའི་བློ་གསུམ་གྱིས་བདེན་གཉིས་ཀྱི་མཚན་མཚོན་གྲུབ་བོ། །བཞི་པ་གྲངས་ངེས་ནི༑ ཁ་ཅིག་ཆུ་ནི་དག་གི་ཟླ་བའི་གཟུགས་བརྙན་ལྟ་བུ་ཀུན་རྫོབ་ཙམ་ཡིན་གྱི་ཀུན་རྫོབ་བདེན་པ་ནི་མ་ཡིན་ནོ། །ཞེས་ཟེར་ན་ནི་མི་འཐད་དེ། གཞི་མ་གྲུབ་པར་ཐལ་བའི་ཕྱིར་དང༌། ཐ་སྙད་པའི་ཚད་མས་གྲུབ་པའི་ཕྱིར་ཀུན་རྫོབ་བདེན་པ་ཡིན་ནོ། །དེས་ན་ཤེས་བྱ་ལ་བདེན་པ་གཉིས་སུ་ངེས་ཏེ་བདེན་གཉིས་གང་ཡང་མ་ཡིན་པའི་ཕུང་གསུམ་ཁེགས་པའི་ཕྱིར། རིགས་ཤེས་ཚད་མས་གཞལ་ནུས་པ་དང་མི་ནུས་པ་གཉིས་སུ་ངེས་པའི་ཕྱིར་རོ། ། ཆ༣ དཀའ་བའི་གནད་བྱེ་བྲག་ཏུ་བཤད་པ།

གསུམ་པ་དཀའ་གནད་ཀྱི་མཐའ་བྱེ་བྲག་ཏུ་བཤད་པ་ལ། ཁས་མི་ལེན་པའི་དམ་བཅའ་བཞི་དང༌། ཁས་ལེན་པའི་དམ་བཅའ་བཞི་སྟེ་གཙོ་ཆེ་བ་བརྒྱད་དོ༑ ༑བརྒྱད་པོ་ཀུན་གཞི་ཁས་མི་ལེན་པ་ལ་སྤྱིར་ལས་འབྲས་ཀྱི་འཇོག་ཚུལ་ལ་རྩོད་པ་དང་ལན་ནོ། །དང་པོ་ནི། གལ་ཏེ་སྨིན་པའི་དུས་བར་དུ་གནས་ན་ལས་དེ་རྟག་པར་འགྱུར། གལ་ཏེ་གང་ན་འགགས་གྱུར་པས། །ཇི་ལྟར་འབྲས་བུ་སྐྱེད་པར་བྱེད། །ཅེས་གསུངས་པ་ལྟར་དགེ་མི་དགེའི་ལས་རང་རང་གི་འབྲས་བུ་སྨིན་པའི་བར་དུ་གནས་ན་རྟག་པར་འགྱུར་བ་ལས་བྱས་པའི་སྐད་ཅིག་གཉིས་པར་ཞིག་ན་འགྱུར་བས་ཤེས་བྱ་ལས་བྱས་པའི་སྐད་ཅིག་ཉིས་པར་ཞིག་ན་ཞིག་པ་དངོས་པོར་མི་རུང་བས་ལས་ཀྱི་རྣམ་སྨིན་འབྱུང་མི་སྲིད་པ་དང༌། ལས་བྱས་པ་ཆུད་ཟོས་པར་འགྱུར་རོ། །གཉིས་པ་ལ། སྡེ་པ་གཞན་གྱི་ལན་དང༌། དབུ་མ་པ་དང་རང་ལུགས་ཀྱི་ལན་ནོ། །དང་པོ་ནི། ཁ་ཅིག་ལས་འབྲས་ཀྱི་རྟེན་དུ་ཡིད་ཀྱི་རྣམ་པར་ཤེས་པའི་རྒྱུན་ཁས་ལེན་པར་བྱེད་ལ། ཁ་ཅིག་ལས་ཞིག་ཀྱང་ལས་ཀྱི་ཐོབ་པར་ཡོད་པར་འདོད་པ་དང༌། ཁ་ཅིག་བུ་ལོན་གྱི་དཔང་རྒྱ་བཞིན་དུ་ལས་ཀྱི་ཆུད་མི་ཟ་ཁས་བླངས་པའི་སྒོ་ནས་རྟག་ཆད་སྤོང་ཞིང་ལས་འབྲས་འཇོག་པར་བྱེད་དོ། ཁ་ཅིག་ལས་ཞིག་ཀྱང་ལས་ཀྱི་ནུས་པ་རིམ་ཅན་གྱིས་འཇུག་པས་ཀུན་གཞི་ཡོད་པར་འདོད་ལ། གལ་ཏེ་ཀུན་གཞི་དང་ཉོན་ཡིད་ཁས་མི་ལེན་ན་ཐེག་བསྡུས་ལས། མ་འདྲེས་པ་ཡི་མ་རིག་དང༌། །ལྔ་པོ་དག་དང་འདྲ་བ་དང༌། ། སྙོམས་པར་འཇུག་པའི་བྱེ་བྲག་དང༌། །ངེས་ཚིག་མེད་པའི་སྐྱོན་དུ་འགྱུར། །འདུ་ཤེས་མེད་པར་སྐྱེ་བའི་རྒྱུན། །ངར་འཛིན་མེད་པའི་སྐྱོན་དུ་འགྱུར། །ངར་འཛིན་པ་དག་ལྡན་པར་ནི། །རྣམ་པ་ཀུན་དུ་མི་འཐད་དོ། །ཉོན་མོངས་ཅན་གྱི་ཡིད་མེད་ན། །གཉིས་མེད་གསུམ་པོ་འགལ་བར་འགྱུར། །དེ་མེད་ན་ནི་ངར་འཛིན་པ། །ཀུན་ན་ཡོད་པར་མི་འགྱུར་རོ། །ཡང་དག་དོན་ལ་འཇུག་པ་ཡི། ། སེམས་ཀྱི་གེགས་སུ་རྟག་གྱུར་དང༌། །དུས་རྣམས་ཀུན་དུ་འབྱུང་བ་དེ།

།མ་འདྲེས་པ་ཡི་མ་རིག་འདོད། །ཞེས་གསུངས་པ་ལྟར། སྐྱོན་དུ་མ་ལས་གསུངས་ཀྱང་གཙོ་ཆེ་བ་ནི། དགེ་མི་དགེ་ལས་འབྲས་ཀྱི་རྟེན་དང་བག་ཆགས་ཀྱི་རྟེན་མེད་པར་ཐལ། ཀུན་གཞི་མེད་པ་ཡིན་པའི་ཕྱིར། ལུང་གི་ཤེས་བྱེད་ནི་མདོ་ལས། རྣམ་པར་ཤེས་པ་ཡིད་ལས་བྱུང༌། །ཡིད་ནི་ཀུན་བཞི་ལས་བྱུང་སྟེ། །ཀུན་བཞི་ལས་ནི་སེམས་ཀུན་ཡང༌། །རྦ་རླབས་བཞིན་དུ་འབྱུང་བར་འགྱུར། །ཞེས་སོ། །ཉན་ཐོས་ཀྱི་སྡེ་སྣོད་དུ་ཀུན་གཞི་ཡོད་པར་བསྟན་པ་ཡང་ཉན་ཐོས་སྡེ་གཉིས་ཀྱི་རྟོགས་པར་མི་ནུས་པ་ལ་དགོངས་ནས་མ་བསྟན་ཏེ། དགོངས་འགྲེལ་ལས། ལེན་པའི་རྣམ་པར་ཤེས་པ་ཟབ་ཅིང་ཕྲ། །ས་བོན་ཐམས་ཅད་ཆུ་བོའི་རྒྱུན་བཞིན་འབབ། །བདག་ཏུ་རྟོག་པར་གྱུར་ན་མི་རུང་ཞེས། །འདི་ནི་བྱིས་པ་རྣམས་ལ་ངས་མ་བསྟན། །ཞེས་གསུངས་སོ། །གཉིས་པ་ལན་ལ་ཀུན་གཞི་ཡོད་པ་དགག་པ་དང་ཀུན་གཞི་ལས་ཀྱང་ལས་འབྲས་འཇོག་པ་འཐད་པར་བསྟན་པའོ། །དང་པོ་ནི། འཇུག་པ་ལས། རྣམ་པ་དེ་ལྟའི་མདོ་སྡེ་གཞན་ཡང་ནི། །དྲང་དོན་ཉིད་དུ་ལུང་འདིས་གསལ་བར་བྱེད༑ ༑ཅེས་པའི་རང་འགྲེལ་ལས་རྣམ་པ་དེ་ལྟ་བུའི་མདོ་གང་ཞེ་ན། ཇི་སྐད་དུ་དགོངས་པ་ངེས་པར་འགྲེལ་པའི་མདོ་ལས་བཏགས་པ་དང་གཞན་གྱི་དབང་དང་ཡོངས་སུ་གྲུབ་པ་ཞེས་བྱ་བའི་རང་བཞིན་གསུམ་བསྟན་པ་ལས། བཏགས་མེད་པ་ཉིད་དང་གཞན་གྱི་དབང་ཡོད་པ་ཉིད་དང་དེ་བཞིན་ལེན་པའི་རྣམ་པར་ཤེས་པ་ཟབ་ཅིང་ཕྲ། །ས་བོན་ཐམས་ཅད་ཆུ་བོའི་རྒྱུན་བཞིན་འབབ། བདག་ཏུ་རྟོག་པར་གྱུར་ན་མི་རུང་ཞེས། །འདི་ནི་བྱིས་པ་རྣམས་ལ་ངས་མ་བསྟན། །ཞེས་བྱ་བ་ལ་སོགས་པ་སྟེ་འདི། ཇི་ལྟར་ནད་པ་ནད་པ་ལ། །སྨན་པས་སྨན་རྣམས་གཏོང་བ་ལྟར༑ ༑སངས་རྒྱས་དེ་བཞིན་སེམས་ཅན་ལ། །སེམས་ཙམ་དུ་ཡང་རབ་ཏུ་གསུངས༑ ༑ཞེས་པའི་ལུང་འདི་དྲང་བའི་དོན་ཉིད་དུ་གསལ་བར་གསུངས་སོ། ། ཞེས་དགོངས་འགྲེལ་ལས་མཚན་ཉིད་དང་པོ་གཉིས་ཀྱི་འཇོག་ཚུལ་དང་ཀུན་གཞི་དང་སོགས་ཀྱི་སྒྲས་ཕྱི་དོན་མེད་པ་དང༌།

མཐར་ཐུག་རིགས་གཅིག་ཏུ་ངེས་པར་བཤད་པ་སྟེ་བཞི་དྲང་དོན་དུ་འཆད་དོ། །དེ་བཞིན་དུ། བཅོམ་ལྡན་འདས་ཀྱི་མདོ་བརྗོད་པ་ལས་དེ་པའི་སྙིང་པོ་གསུངས་པ་དེ་ཞེས་སོགས་དྲངས་པའི་མཐར་དེ་ལྟར་རྣམ་པ་དེ་ལྟ་བུའི་མདོ་རྣམ་པར་རིག་པས་ངེས་དོན་དུ་ཁ་བླངས་པ་ཐམས་ཅད་དྲང་དོན་ཡིན་པར་ལུང་འདིས་གསལ་བར་བྱས་ཞེས་གསུངས་པས་དེ་པའི་སྙིང་པོ་མཚན་པོ་གཉིས་དང་ལྡན་པ་སེམས་ཅན་ཐམས་ཅད་ཀྱི་རྒྱུད་ལ་ཡོད་པར་གསུངས་པ་དྲང་དོན་དུ་གསུངས་པའི་རྒྱུ་མཚན་གྱི་དགོངས་འགྲེལ་ལས་ཀུན་གཞི་གསུངས་པ་ཡང་དྲང་དོན་ཡིན་པར་བསྟན་ཏོ། །ལུང་འདིས་ཞེས་པ་ནི་ལང་གཤེགས་ལས་སྙིང་པོ་དྲང་དོན་དང་རང་བཞིན་མེད་པ་མདོ་ཐམས་ཅད་ཀྱི་ནང་དུ་ཆུད་པར་བསྟན་པ་དྲངས་སོ་འགྲེལ་བཤད་ཀྱི་སྙིང་པོ་དྲང་དོན་དུ་གསུངས་པ་དང་དཔེར་བྱས་ནས་སེམས་ཙམ་དུ་གསུངས་པ་ཡང་དྲང་དོན་དུ་སྟོན་པ་དང་ལུང་འདི་ཞེས་པ་ཡང་ས་བཅུ་པའི་མདོ་ལ་བཤད་དོ། །དེ་པའི་སྙིང་པོ་མདོར་གསུངས་པ་དྲང་དོན་དུ་ཡིན་པས་ཀུན་གཞི་མདོར་གསུང་པ་དྲང་དོན་དུ་ཇི་ལྟར་གྲུབ་ཅེ་ན། མདོ་ཁ་ཅིག་ཏུ་ཀུན་གཞིའི་སྒྲས་གསུངས་ཤིང་ཁ་ཅིག་ལ་སྙིང་པོ་ཞེས་པའི་སྒྲས་གསུངས་པ་ཀུན་གཞི་དང་སྙིང་པོ་གཅིག་མིང་གི་རྣམ་གྲངས་སུ་གསུངས་ཤིང་སྙིང་པོ་བསྟན་པ་དྲང་དོན་ཡིན་ཕྱིར་རོ། །དེ་ཡང་རྒྱན་སྟུག་པོ་བཀོད་པ་ལས། ས་རྣམས་སྣ་ཚོགས་ཀུན་གཞི་སྟེ། །བདེར་གཤེགས་སྙིང་པོ་དགེ་བའང་དེ། །སྙིང་པོ་དེ་ལ་ཀུན་བཞིའི་སྒྲས། །དེ་བཞིན་གཤེགས་རྣམས་སྟོན་པར་མཛད། །སྙིང་པོ་ཀུན་གཞིར་བསྒྲགས་པ་ཡང༌། །བློ་ཞན་རྣམས་ཀྱིས་མི་ཤེས་སོ། །ཞེས་གསུངས་སོ༑ ༑སྙིང་པོ་རྟག་ལ་ཀུན་གཞི་མི་རྟག་པར་གསུངས་པས་མིང་གི་རྣམ་གྲངས་སུ་ཇི་ལྟར་འཐད་ཞེ་ན། སྒྲས་ཟིན་གྱི་དོན་གཉིས་གཅིག་ཏུ་བསྟན་པ་མ་ཡིན་ཡང་གང་ལ་དགོངས་ནས་སྙིང་པོ་བསྟན་པའི་དགོངས་གཞི་དེ་ཉིད་ལ་དགོངས་ནས་ཀུན་གཞི་བསྟན་པས་དགོངས་པའི་དོན་ལ་ལྡོག་སྟེ་མིང་གི་རྣམ་གྲངས་ཡིན་པས་སྐྱོན་མེད་དོ།

།དེས་ན་སྙིང་པོ་ཡོད་པར་གསུངས་པ་དྲང་དོན་དུ་བསྟན་ལ་ཉིད་ཀྱི་ཀུན་གཞི་མདོར་གསུངས་པ་ཡང་དྲང་དོན་དུ་གྲུབ་བོ། །སྟོང་པ་ཉིད་ལ་ཀུན་གཞིའི་སྒྲས་གསུངས་པ་ཡིན་ཏེ། འཇུག་འགྲེལ་ལས། དངོས་པོ་ཐམས་ཅད་ཀྱི་རང་བཞིན་རྗེས་སུ་ཞུགས་པའི་ཕྱིར་སྟོང་པ་ཉིད་ཁོ་ན་ཀུན་གཞིའི་རྣམ་པར་ཤེས་པའི་སྒྲས་བསྟན་པར་རིག་པར་བྱའོ། །ཞེས་གསུངས་སོ། །སྙིང་པོ་དང་ཀུན་གཞི་གསུངས་པའི་དགོངས་གཞིའི་དོན་གཅིག་ཡིན་ན་གདུལ་བྱ་གཅིག་ཡིན་ནམ་ཞེ་ན་མ་ཡིན་ཏེ་ཀུན་གཞི་གསུང་དགོས་ཀྱི་གདུལ་བྱ་ནི་སེམས་ཙམ་པ་ལན་གྱི་ལྟ་བ་ཙམ་རྟོགས་ནུས་པ་ཆོས་རང་བཞིན་མེད་པར་རྟོགས་མི་ནུས་པའི་ཕྱིར་རོ། །དེ་ཡང་འཇུག་པ་ལས། ཀུན་གཞི་ཡོད་ཅིང་གང་ཟག་ཉིད་ཡོད་ལ། །ཕུང་པོ་འདི་དག་འབའ་ཞིག་ཉིད་ཡོད་ཅེས། །གསུངས་པ་དེ་ནི་དེ་ལྟར་ཆེས་ཟབ་དོན། ། རིགས་པར་མི་འགྱུར་གང་ཡིན་དེ་ལའོ། །ཞེས་གསུངས་སོ། །གཉིས་པ་ནི། ཀུན་གཞི་མེད་ཀྱང་ལས་བྱས་པ་ཆུད་ཟོས་པ་སོགས་ཀྱི་སྐྱོན་དུ་མི་འགྱུར་ཏེ། ལས་ཞིག་པས་འབྲས་བུ་སྐྱེད་པའི་ཕྱིར་ཏེ། རང་གི་མཚན་ཉིད་ཀྱིས་གྲུབ་པ་མེད་པས་ཞིག་པ་དངོས་པོར་ཤིན་ཏུ་འཐད་པའི་ཕྱིར་རོ། །དེ་ཡང་འཇུག་པ་ལས། གང་ཕྱིར་རང་བཞིན་གྱིས་དེ་མི་འགག་པ།

།དེ་ཕྱིར་ཀུན་གཞི་མེད་ཀྱང་འདི་ནུས་ཕྱིར། །ལ་ལར་ལས་འགགས་ཡུན་རིང་ལོན་ནས་ཀྱང༌། །འབྲས་བུ་ཡང་དག་འབྱུང་བར་རིག་པར་གྱིས། །ཞེས་གསུངས་སོ། །རང་བཞིན་གྱིས་མ་གྲུབ་པ་ལས་འབྲས་འཇོག་ཤེས་པས་རྟག་ཆད་ཀྱི་ལྟ་བ་སྤངས་པར་མ་ཟད་ཀུན་གཞི་དང་ཆུད་མི་ཟ་བ་དང༌༑ ཐོབ་པ་སོགས་འདོད་ཀྱང་ལས་འབྲས་ཀྱི་འབྲེལ་བ་འཐད་པར་གསུངས་ཏེ་འཇུག་འགྲེལ་ལས། དེའི་ཕྱིར་དེ་ལྟར་བདེན་པ་གཉིས་ཀར་ཡང་རང་བཞིན་མེད་པས་རྟག་པ་དང་ཆད་པར་ལྟ་བ་རྒྱང་རིང་དུ་སྤང་བ་གཅིག་ཏུ་མ་ཟད་ཀྱི་ལས་རྣམས་འགགས་ནས་ཡུན་རིང་དུ་ལོན་པ་སྤང་བ་ལས་ཀྱི་འབྲས་བུ་དང་འབྲེལ་བ་ནི་ཀུན་གཞིའི་རྣམ་པར་ཤེས་པའི་རྒྱུན་དང་ཆུད་མི་ཟ་བ་དང་ཐོབ་པ་ལ་སོགས་པ་ཡོངས་སུ་རྟོག་པ་མེད་པར་ཡང་འཐད་པ་ཡིན་ནོ་ཞེས་གསུངས་སོ། ཁ་ཅིག་ཀུན་གཞི་ཐ་སྙད་དུ་ཡོད་དེ། གཞན་དུ་ན་གང་ཟག་དང་ཕུང་པོ་ཡང་མེད་པར་འགྱུར་ཏེ། ཀུན་གཞི་ཡོད་ཅིང་གང་ཟག་ཉིད་ཡོད་ལ་ཞེས་སོགས་ཀྱི་དྲང་དོན་དུ་གསུངས་པར་མཚུངས་པའི་ཕྱིར་རོ་ཞེ་ན། གང་ཕྱིར་རང་བཞིན་གྱིས་དེ་མི་འགག་པ། ། དེ་ཕྱིར་ཀུན་གཞི་མེད་ཀྱང་འདི་ནུས་ཕྱིར། །ཞེས་སོགས་ཀྱི་སྐྱོན་སྤོང་འབྲེལ་མེད་དུ་འགྱུར་རོ། །ཀུན་གཞི་དང་ཞིག་པས་འབྲས་བུ་སྐྱེད་པ་ཐ་སྙད་དུ་ཡོད་མཉམ་ཡིན་ཞིང༌། དོན་དམ་པར་མེད་མཉམ་པའི་ཕྱིར། དེའི་རྒྱུ་མཚན་ཡང་ཀུན་གཞི་མེད་ན་ལས་འབྲས་རྒྱུན་འཆད་པའི་སྐྱོན་ཡོད་ཅེས་བརྩད་པ་ལ་དོན་དམ་པར་ནི་ཀུན་གཞི་མེད་ཅིང་ལས་འབྲས་ཀྱང་མེད་དོ། །ཐ་སྙད་དུ་ཀུན་གཞི་མེད་པས་ལས་རྒྱུ་འབྲས་མི་རུང་བའི་སྐྱོན་མེད་དེ་ཐ་སྙད་དུ་ཀུན་གཞི་ཡོད་པའི་ཕྱིར་ཞེས་ལན་འདེབས་རིགས་ཀྱི། ཀུན་གཞི་མེད་ཀྱང་ཞིག་པས་འབྲས་བུ་སྐྱེད་པས་ལས་འབྲས་རྒྱུན་ཆད་པའི་དུབ་པས་ཅི་ཞིག་བྱ་རྒྱུན་ལ་སོགས་པས་ཁས་མི་ལེན་ན་ལས་འབྲས་རྒྱུན་ཆད་པའི་དུབ་པས་ཅི་ཞིག་བྱ་རྒྱུན་ལ་སོགས་པས་ཁས་མི་ལེན་ན་ལས་འབྲས་རྒྱུན་ཆད་པའི་སྐྱོན་ཡོད་དོ་ཞེས་བརྩད་པའི་ལན་དུ་སློབ་དཔོན་ཟླ་བས་ཀུན་གཞི་མེད་ཀྱང་ཞིག་པས་འབྲས་བུ་སྐྱེད་པས་སྐྱོན་མེད་ཅེས་བསྟན་པར་མ་ཟད།

རྩ་ཤེས་ལས་ཀྱང༌། གང་ཕྱིར་ལས་ནི་སྐྱེ་བ་མེད། །འདི་ལྟར་རང་བཞིན་གྱི་མེད་དེའི་ཕྱིར། །གང་ཕྱིར་དེ་ནི་མ་སྐྱེས་པ། །དེ་ཕྱིར་ཆུད་ཟད་མི་འགྱུར་རོ། ། ཞེས་གསུངས་པས་ཀྱང༌། ལས་རང་བཞིན་གྱིས་ཡོད་ན་རྟག་ཆད་དུ་གྱུར་ནའང་རང་བཞིན་གྱིས་མེད་པས་ལས་ཆུད་ཟ་བའི་སྐྱོན་མེད་པར་གསུངས་པ་དང༌། འཇིག་ལ་ཡང་སྐྱེ་མེད་པའི་ཕྱིར། །རྒྱུན་ནི་འཆད་པར་ཐལ་བར་འགྱུར། །ཞེས་ཞིག་པས་འབྲས་བུ་མ་སྐྱེས་ན་རྒྱུན་ཁས་བླངས་ཀྱང་ཆད་སྤོང་མི་ནུས་པ་དང་ཞིག་པ་དངོས་པོར་འབད་པ་དུ་མའི་སྒོ་ནས་སྒྲུབ་པ་དོན་མེད་པར་འགྱུར་ཏེ། ལས་འབྲས་ཀྱི་རྟེན་ཀུན་གཞི་ཁས་བླངས་པས་ཆོག་པའི་ཕྱིར། དེས་ན་ཀུན་གཞི་མེད་པར་འདོད་པ་ནི་འཕགས་པ་ཡབ་སྲས་ཀྱི་དགོངས་པ་ལས་ཕྱིན་ཅི་ལོག་ཏུ་གྱུར་པའོ༑ ༑གལ་ཏེ་ཞིག་པ་དངོས་པོ་ཡིན་ན། ཤིང་མེས་ཚིག་པའི་འོག་ཏུ་ཡང་ཤིང་མཐོང་བར་འགྱུར་རོ་ཞེ་ན། དེ་ལ་ཞིག་པ་དངོས་པོར་སྒྲུབ་པ་ནི་ལས་ཞིག་པ་དངོས་པོ་ཡིན་ཏེ། ཞིག་པ་དང་མ་ཞིག་པའི་ལས་གཉིས་དངོས་པོ་ཡིན་པར་མཚུངས་པའི་ཕྱིར་རོ། །དེར་ཐལ། ལས་དུས་གཉིས་པར་མ་བསྡད་པ་ལ་རྒྱུ་མེད་ན་དུས་གཉིས་པར་མི་སྡོད་པ་ལ་ཡང་རྒྱུ་མེད་དགོས་པའི་ཕྱིར་རོ། །སྐྱེ་བའི་རྐྱེན་གྱིས་རྒ་ཤི་ཞེས་པའི་ལུང་དང་ཡང་འགལ་བར་འགྱུར་ཏེ། སེམས་ཅན་སྐྱེ་བ་དེ་འཆི་བའི་རྐྱེན་དུ་གསུངས་པའི་ཕྱིར་རོ། །ལུང་གི་དོན་ཤི་བ་ནི་སེམས་ཅན་དེ་ཞིག་པ་ཡིན་ལ་དེ་སྐྱེ་བའི་རྐྱེན་གྱིས་བྱས་པར་གསུངས་པའི་ཞིག་པ་རྒྱུས་སྐྱེད་པར་གྲུབ་བོ། །ཞིག་པ་འདུ་བྱེད་ཀྱི་ཕུང་པོའི་ནང་དུ་འདུ་བར་གསུངས་པ་ཡང་མི་འཐད་པར་འགྱུར་ཏེ། དངོས་པོར་མ་གྲུབ་པའི་ཕྱིར་རོ། །གཞན་ཡང་ཞིག་པ་དངོས་པོར་མ་གྲུབ་ན། མྱུག་སོགས་འབྲས་བུ་རྣམས་དངོས་པོ་ཡིན་པར་མ་གྲུབ་ཀྱི༑ གལ་ཏེ་རང་རྒྱུ་སྔ་མ་ལ་ཕན་འདོགས་བྱེད་དུ་ཡོད་མོད་ཀྱི་རྗེས་སུ་འགྲོ་ལྡོག་བྱེད་པའི་ཕྱིར་རོ་ཞེ་ན། མྱུ་གུ་དུས་གཉིས་པར་ཞིག་པ་ཡང་དུས་དང་པོར་སྐྱེས་པ་ཕན་འདོགས་བྱེད་དུ་ཡོད་མོད་ཀྱི་རྗེས་སུ་འགྲོ་ལྡོག་བྱེད་པའི་ཕྱིར་རྣམ་པ་ཀུན་ཏུ་མཚུངས་སོ།

།གལ་ཏེ་མྱུ་གུ་ཞིག་པ་དངོས་པོ་མ་ཡིན་ཏེ་རྒྱུས་སྐྱེད་མི་ནུས་པའི་ཕྱིར་ཞེ་ན། འོ་ན་མྱུ་གུ་ཡང་རྒྱུ་མེད་དུ་འགྱུར་ཏེ་གྲུབ་ཟིན་པས་རྒྱུས་སྐྱེད་མི་དགོས་པའི་ཕྱིར། གལ་ཏེ་མྱུ་གུ་མ་ཞིག་པ་གྲུབ་ཟིན་པས་ད་གཟོད་རྒྱུས་བྱ་མི་དགོས་ཀྱང་སྐྱེས་པ་དེ་ཉིད་རྒྱུས་བྱས་པས་རྒྱུ་ཡོད་དོ་ཞེ་ན། མྱུ་གུ་ཞིག་པ་ཡང་ད་གཟོད་རྒྱུས་སྐྱེད་མི་ནུས་ཀྱང་ཞིག་པ་དེ་ཉིད་རྒྱུས་བྱས་པས་རྒྱུ་ཡོད་དོ་ཞེས་མཚུངས་སོ། ། གཞན་ཡང་ས་བོན་ཞིག་པ་དངོས་པོ་ཡིན་པར་ཐལ། ས་བོན་འགགས་པ་དངོས་པོ་ཡིན་པའི་ཕྱིར། དེར་ཐལ། མྱུ་གུ་སྐྱེས་པ་དང་ས་བོན་འགགས་པ་གཉིས་དུས་མཉམ་པ་ཡིན་པའི་ཕྱིར། རྟགས་མ་གྲུབ་ན་མྱུ་གུ་སྐྱེ་བ་ལ་ཕྱོགས་པ་དང་ས་བོན་འགགས་པ་ལ་ཕྱོགས་པ་གཉིས་དུས་མཉམ་པ་མ་ཡིན་པར་ཐལ། མྱུ་གུ་སྐྱེས་པ་དང་ས་བོན་འགགས་པ་དུས་མི་མཉམ་པའི་ཕྱིར། དེས་ན་མྱུ་གུ་ས་བོན་གྱི་དུས་ན་མེད་ལ་ཕྱིས་ཡོད་པས་རྒྱུ་བཅས་སུ་གྲུབ་པ་བཞིན་དུ་མྱུ་གུའི་ཞིག་པ་ཡང་རང་མྱུ་གུའི་དུས་ན་མེད་ལ་ཕྱིས་ཡོད་པས་རྒྱུ་བཅས་སུ་གྲུབ་བོ། །དངོས་སྨྲ་བས་ཞིག་འཇིག་གཉིས་འགལ་བར་འདོད་ཀྱང་ལུགས་འདི་ལ་མི་འགལ་ལོ། །གཞན་ཡང་མར་དང་སྡོང་བུ་ཟད་པ་མར་མེ་ཤི་བའི་རྒྱུ་ཡིན་པ་བཞིན་དུ་ཞིག་པ་ཡང་དུས་དང་པོར་སྡོད་པའི་རྒྱུ་མ་ཚང་ནས་ཞིག་པས་རྒྱུ་བཅས་སུ་གྲུབ་བོ། དེ་ཡང་ད་ལྟ་གནས་པའི་རྒྱུ་ཟད་པས་ན་ཞིག་པ་ཡང་རྒྱུ་བཅས་སུ་གྲུབ་སྟེ། རྒྱུ་ཟད་པ་དེ་ཉིད་ཀྱིས་བྱས་པས། ཞིག་པ་ཡང་དུས་དང་པོར་གནས་པའི་ཕྱིར་རོ། འཇིག་རྟེན་ན་ཡང་ཆུ་མེད་པས་འབྲས་ཉེས་སོ། །ཟ་དུས་མེད་པས་བུ་ཤིའོ་ཞེས་སྔ་མ་མེད་པས་ཕྱི་མ་མི་འབྱུང་བར་སྨྲའོ། །དེ་ཡང་ཟས་དང་ཆུ་མ་ཟད་པ་བུ་འཚོ་བ་དང༌། འབྲས་ལེགས་པའི་རྒྱུ་ཡིན་གཞན་དུ་དེ་དག་ཟད་པ་ཡང་བུ་ཤི་བ་དང་འབྲས་ཉེས་པའི་རྒྱུར་འཇོག་དགོས་པས་ཕྱིར་རོ། །ཞིག་པ་དངོས་པོ་ཡིན་པ་འཕགས་པ་ཡབ་སྲས་ཀྱི་དགོངས་པ་ཡིན་པར་གང་ལས་ཤེས་ཅེ་ན།

རྩ་ཤེས་ལས། དངོས་པོ་དང་དངོས་མེད་འདུལ་བྱས་ཡིན། །ཞེས་དང༌། རིགས་པ་དྲུག་ཅུ་པ་ལས་ཀྱང༌། རྒྱུ་ཟད་ཉིད་ལས་ཞི་བ་ནི། །ཟད་ཅེས་བྱ་བར་དམིགས་པ་སྟེ་ཞེས་དང༌། བརྒྱ་པ་ལས་ཀྱང་འབྲས་བུ་ཡིས་ནི་རྒྱུ་བཤིག་པ། དེས་ན་མེད་པ་སྐྱེ་མི་འགྱུར། །ཞེས་གསུངས་པ་ལས་ཤེས་སོ། །ལུགས་འདི་ལ་མ་འོངས་པ་ཡང་དངོས་པོར་གྲུབ་པས་ན་དུས་གསུམ་ག་དངོས་པོར་བཞེད་དོ། །འོ་ན་དུས་གསུམ་གྱི་མཚན་ཉིད་ཇི་ལྟ་བུ་ཞེ་ན། མ་འོངས་པའི་མཚན་ཉིད་མ་འགགས་ཤིང་ད་ལྟར་བའི་དུས་སུ་མ་ཕྱིན་པའི་དངོས་པོ། འདས་པའི་མཚན་ཉིད་ད་ལྟར་བའི་དུས་བཏང་ནས་འགགས་པའོ༑ ༑ད་ལྟར་བའི་མཚན་ཉིད་མ་འོང་པའི་དུས་བཏང་ནས་སྐྱེས་ལ་མ་འགགས་པའོ༑ ༑དེ་ལྟར་ཡང་བཞི་བརྒྱ་པའི་འགྲེལ་པ་ལས། དེ་ལ་མ་འོངས་པ་ནི་ད་ལྟར་བྱུང་བའི་དུས་སུ་མ་ཕྱིན་པའོ། །འདས་པ་ནི་དེ་ཉིད་ལས་འདས་པའོ། །ད་ལྟར་བྱུང་བ་ནི་སྐྱེས་ལ་མ་འགགས་པའོ་ཞེས་གསུངས་སོ། །གསུམ་པོ་དེ་མཚན་གཞི་ཇི་ལྟ་བུ་ཞེ་ན། མྱུ་གུ་ལྟ་བུ་གཅིག་མཚོན་ན་མྱུ་གུ་ནི་ད་ལྟར་བའོ། །མྱུ་གུའི་ཞིག་པ་ནི་འདས་པའོ། །སྤྱིར་རྒྱུ་ཡོད་ཀྱང་སྐབས་འགར་རྒྱུ་རྐྱེན་མ་ཚང་བས་མྱུ་གུ་མ་སྐྱེས་པའི་ཆ་ནི་མ་འོངས་པའོ། །དེས་ན་སྐད་གཅིག་སྔ་མ་རྣམས་འདས་པ་དང༌། ཕྱི་མ་རྣམས་མ་འོངས་པ་དང༌། འབྲས་བུ་རྣམས་འདས་པར་འདོད་པ་ནི་མ་ཡིན་ནོ། ། དུས་གསུམ་གྱི་དགག་སྒྲུབ་རྒྱས་པར་ནི་ཚིག་མང་པའི་འཇིགས་པ་ལས་མ་བྲིས་སོ༑ ༑གཉིས་པ་ཐ་སྙད་དུ་ཡང་རང་མཚན་ཁས་མི་ལེན་པ་ལ། རང་བཞིན་གྱིས་གྲུབ་པ་འགོག་པ་དང༌། བཀག་པ་རིགས་ཤེས་ཀྱིས་གཞལ་ཚུལ་དཔྱད་པའོ། ། དང་པོ་ནི། འཇུག་པ་ལས་རིགས་པ་གསུམ་དང་འགྲེལ་པ་ལས་གཅིག་དང་གསུམ་སྟེ། འཕགས་པའི་མཉམ་བཞག་དངོས་པོའི་འཇིག་རྒྱུར་ཐལ་བ་དང༌། ཐ་སྙད་བདེན་པ་རིགས་པས་དཔྱད་བཟོད་དུ་ཐལ་བ་དང༌། དོན་དམ་པའི་སྐྱེ་བ་མ་ཁེགས་པར་ཐལ་བ་དང༌། ཆོས་རྣམས་རང་བཞིན་གྱིས་སྟོང་པར་གསུངས་པ་མི་འཐད་པར་ཐལ་བའོ། །དང་པོ་ནི།

གལ་ཏེ་རང་གི་མཚན་ཉིད་ཀྱིས་གྲུབ་རྣལ་འབྱོར་པས་སྟོང་ཉིད་མངོན་སུམ་དུ་རྟོགས་པའི་ཚེ་དངོས་པོ་མེད་པར་ཐལ། དངོས་པོ་ཡོད་ན་འཕགས་པའི་མཉམ་བཞག་ཡེ་ཤེས་ཀྱི་དམིགས་དགོས་པ་ལས་མ་དམིགས་པའི་ཕྱིར་རོ། །དམིགས་དགོས་པ་མ་གྲུབ་ན་དངོས་པོ་རང་གི་མཚན་ཉིད་ཀྱིས་གྲུབ་པ་ཉམས་སོ། །དེས་ན་དངོས་པོ་སྔར་ཡོད་ལ་སྟོང་ཉིད་མངོན་སུམ་དུ་རྟོགས་པའི་ཚེ་དངོས་པོ་མེད་པར་སོང་ནས་ཡེ་ཤེས་དེ་ཉིད་དངོས་པོ་འཇིག་བྱེད་དུ་འགྱུར་ཏེ། དཔེར་ན་བུམ་པ་ཐོ་བས་བཤིག་པ་བཞིན་ནོ། །དེ་ལྟར་འཇུག་པ་ལས། གལ་ཏེ་རང་གི་མཚན་ཉིད་རྟེན་གྱུར་ན། །དེ་ལ་སྐུར་བས་དངོས་པོ་འཇིག་ཕྱིར་རོ། །སྟོང་ཉིད་དངོས་པོ་འཇིག་པའི་རྒྱུར་འགྱུར་ན། །དེ་ནི་རིགས་མིན་དེ་ཕྱིར་དངོས་ཡོད་མིན། །ཞེས་གསུངས་སོ། །གལ་ཏེ་རང་གི་མཚན་ཉིད་ཀྱིས་གྲུབ་ན་འཕགས་པའི་མཉམ་བཞག་ཡེ་ཤེས་ཀྱིས་དམིགས་མི་དགོས་ཀྱི་དོན་དམ་པར་གྲུབ་ན་དམིགས་དགོས་ཀྱང་དོན་དམ་པར་ནི་མ་གྲུབ་བོ་ཞེ་ན། རང་གི་མཚན་ཉིད་ཀྱིས་གྲུབ་ན་དོན་དམ་པར་གྲུབ་དགོས་པར་ཐལ། རང་གི་མཚན་ཉིད་ཀྱིས་གྲུབ་ན་རང་ངོས་ནས་སྡོད་ལུགས་ལྟར་ངོ་བོ་ཉིད་ཀྱིས་གྲུབ་དགོས་པའི་ཕྱིར། དེར་ཐལ། བརྡ་དབང་གིས་བཞག་པ་ཙམ་དུ་གྲུབ་ན་རང་གི་མཚན་ཉིད་ཀྱིས་གྲུབ་པའི་དོན་མེད་པའི་ཕྱིར་རོ། །རང་གི་མཚན་ཉིད་ཀྱིས་གྲུབ་ན་ཐ་སྙད་དུ་བཏགས་པའི་བཏགས་དོན་བཙལ་ནས་རྙེད་དགོས་ལ་དེ་ལྟར་ན་མིང་ཙམ་བརྡ་ཙམ་ཐ་སྙད་ཙམ་ཞེས་པའི་དོན་དུ་མ་སོང་བར་ཐ་སྙད་དུ་ཡོད་ཚུལ་ལས་རྒལ་ནས་དོན་དམ་པར་ཡོད་ཚུལ་དུ་འགྲོ་དགོས་པའི་ཕྱིར། གཉིས་པ་ནི། འཇུག་པ་ལས། གང་ཕྱིར་དངོས་པོ་འདི་དག་རྣམ་དཔྱད་ན། །དེ་ཉིད་བདག་ཅན་དངོས་ལས་ཚུ་རོལ་དུ། ། གནས་རྙེད་མ་ཡིན་དེ་ཕྱིར་འཇིག་རྟེན་གྱི། །ཐ་སྙད་བདེན་པ་རྣམ་པར་དཔྱད་མི་བྱ༑ ༑ཞེས་གསུངས་པ་ལྟར་གཟུགས་སོགས་རང་གི་མཚན་ཉིད་ཀྱིས་གྲུབ་ན་རིགས་ཤེས་ཀྱི་དཔྱད་བཟོད་དུ་ཐལ་ཞེས་པའི་རིགས་པས་འགོག་སྟེ་ཐ་སྙད་བཏགས་པའི་བཏགས་དོན་བཙལ་ན་མི་རྙེད་པའི་ཚུལ་དང༌།

ཐ་སྙད་བཏགས་པའི་བཏགས་དོན་གྱིས་མ་ཚིམ་པར་དཔྱོད་ན་དེ་ཁོ་ན་ཉིད་དཔྱོད་པར་འགྲོ་བའི་ཚུལ་རྣམས་སྔར་བཤད་ཟིན་པ་ལས་ཤེས་པར་བྱའོ། །གསུམ་པ་ནི། གཟུགས་སོགས་དོན་དམ་པར་གྲུབ་པ་ལ་ཡང་མཐའ་བཞི་གང་ལས་སྐྱེ་ཞེས་དཔྱད་ནས་འགོག་པས་ཀྱང་དོན་དམ་པར་སྐྱེ་བ་མི་ཁེགས་པར་འགྱུར་ཏེ། གཟུགས་སོགས་རང་གི་མཚན་ཉིད་ཀྱིས་གྲུབ་པ་ལ་མཐའ་བཞི་གང་ལས་སྐྱེ་ཞེས་དཔྱད་ནས་འགོག་པས་ཁེགས་པས་སོ། །མི་ཁེགས་པའི་ཕྱིར་རྟགས་ཁས་བླངས་སོ། །དེས་ན་དོན་དམ་པའི་སྐྱེ་བ་འགོག་པའི་རིགས་པས་ཐ་སྙད་དུ་རང་གི་མཚན་ཉིད་ཀྱིས་གྲུབ་པའི་སྐྱེ་བ་ཡང་ཁེགས་པར་ཐལ། རང་གི་མཚན་ཉིད་ཀྱིས་གྲུབ་ན་དོན་དམ་པར་གྲུབ་དགོས་པའི་ཕྱིར། དེའི་ཕྱིར་རང་བཞིན་གྱིས་སྐྱེ་བ་བདེན་པ་གཉིས་ཀར་ཡང་མེད་པར་གསུངས་ཏེ། འཇུག་པ་ལས། དེ་ཉིད་སྐབས་སུ་རིགས་པ་ཡང་དག་གིས། །བདག་དང་གཞན་ལས་སྐྱེ་བ་རིགས་པ་མིན༑ ༑རིགས་དེ་ཐ་སྙད་དུ་ཡང་རིགས་མིན་པ། ཁྱོད་ཀྱི་སྐྱེ་བ་གང་གི་ཡིན་པར་འགྱུར་ཞེས་སོ། །བཞི་པ་ནི། རིགས་པ་དང་པོ་སྟོན་པའི་འཇུག་འགྲེལ་ལས། འོད་སྲུངས་གཞན་ཡང་དབུ་མ་པའི་ལམ་ཆོས་རྣམས་ལ་ཡང་དག་པར་སོ་སོར་རྟོག་པ་ནི་གང༌། སྟོང་པ་ཉིད་ཀྱི་ཆོས་རྣམས་སྟོང་པར་མི་འབྱེད་ཏེ་ཆོས་རྣམས་ཉིད་སྟོང་པ་དང་ཞེས་སོགས་འོད་སྲུངས་ཀྱིས་ཞུས་པའི་མདོ་དྲངས་ནས་ཆོས་རྣམས་རང་གི་མཚན་ཉིད་ཀྱིས་སྟོང་པར་རྩ་བའི་རིགས་པ་ཁ་བསྐངས་ནས་གྲུབ་པ་པོས་དོན་ནི་ཆོས་རྣམས་ཉིད་སྟོང་པ་ཉིད་དང་ཞེས་གསུངས་པ་མི་འཐད་པར་ཐལ༑ ཆོས་རྣམས་རང་གི་མཚན་ཉིད་ཀྱིས་གྲུབ་པའི་ཕྱིར། ཁྱབ་པ་ཡོད་དེ། རང་གི་མཚན་ཉིད་ཀྱིས་གྲུབ་ན་ཆོས་རྣམས་རང་ངོས་ནས་ངོ་བོ་ཉིད་ཀྱིས་ཡོད་པས་སྟོང་པར་མ་སོང་བའི་ཕྱིར་རོ། །སྟོང་པ་ཉིད་ཀྱི་ཆོས་རྣམས་སྟོང་པར་མི་བྱེད་དེ་ཞེས་གསུངས་པ་ཡང་མི་འཐད་པར་ཐལ། དོན་དམ་པར་གྲུབ་པའི་རང་བཞིན་ཁེགས་ཀྱང་རང་གི་ངོ་བོས་གྲུབ་པའི་རང་བཞིན་མི་ཁེགས་པའི་ཕྱིར་རོ།

།མདོར་ན་སེམས་ཙམ་པ་གཞན་དབང་བདེན་པར་ཁས་བླངས་ནས་ཕྱི་དོན་བཀག་པ་ཡང་སྟོང་ཉིད་ཀྱི་ལྟ་བ་བཞིན་ཁོང་དུ་ཆུད་པར་ཁས་བླངས་ན་ཡང་མི་ཁེགས་པར་འགྱུར་བ་དང༌། རང་གི་ངོ་བོས་སྟོང་པའི་རང་སྟོང་དུ་མ་སོང་ཞེས་པའི་དོན་ནོ། །གཉིས་པ་བཀག་པའི་རིགས་ཤེས་ཀྱི་གཞལ་ཚུལ་ལ་དཔྱད་པ་ནི་རིགས་ཤེས་ཀྱི་གཞལ་བྱ་འཇལ་བའི་ཚུལ་ཇི་ལྟ་བུ་ཞེ་ན་ཁ་ཅིག་ནི་མཐར་ཐུག་དཔྱོད་པའི་རིགས་ཤེས་ཀྱི་ཁྱད་གཞི་ཆོས་ཅན་གཞལ་བྱེད་ཁྱད་ཆོས་ཆོས་ཉིད་གཞལ་བ་ཡིན་ཕྱིར། གལ་ཏེ་མྱུ་གུ་རང་བཞིན་མེད་པར་རྟོགས་པའི་རིགས་ཤེས་ཀྱིས་གྲུབ་དགོས་ཏེ་དེ་ཚད་མ་གཞན་གྱིས་མི་འགྲུབ་པར་རིགས་ཤེས་ཀྱིས་རང་བཞིན་མེད་རྟོགས་ཀྱི་རིགས་ཤེས་ཆོས་ཅན་མྱུ་གུའི་སྟེང་དུ་བདེན་པའི་སྒྲོ་འདོགས་མ་ཆོད་པར་ཐལ། མྱུ་གུ་ཁྱོད་ཀྱི་ཡུལ་མ་ཡིན་པའི་ཕྱིར་དང༌། མྱུ་གུའི་ཆོད་ཉིད་དང་མྱུ་གུ་ཡ་བྲལ་དུ་གཞལ་བར་ཐལ། མྱུ་གུའི་ཆོས་ཉིད་གཞལ་བ་དག་གི་མྱུ་གུ་མ་གཞལ་བའི་ཕྱིར་རོ། ཁ་ཅིག་མྱུ་གུ་རང་བཞིན་མེད་པ་ཡོད་པ་ཡང་རིགས་ཤེས་ཀྱིས་གྲུབ་དགོས་ཏེ་དེ་ཚད་མ་གཞན་གྱིས་མི་འགྲུབ་པར་རིགས་ཤེས་ཀྱིས་རང་བཞིན་མེད་པར་འགྲུབ་པའི་ཕྱིར་རོ། །ཞེས་བཞེད་དོ། །དང་པོ་ལ་མྱུ་གུ་བདེན་མེད་དུ་རྟོགས་པའི་རིགས་ཤེས་ཆོས་ཅན། ཀ་བའི་སྟེང་དུ་བདེན་པའི་སྒྲོ་འདོགས་མི་ཆོད་པར་ཐལ༑ ཀ་བ་ཁྱོད་ཀྱི་ཡུལ་མ་ཡིན་པའི་ཕྱིར། འདོད་ན། ཁྱབ་པའི་སྟོང་ཉིད་མ་རྟོགས་པར་ཐལ། མྱུ་གུ་དང་ཀ་བ་གཉིས་རང་བཞིན་མེད་པར་རྟོགས་དཀའ་སླའི་ཁྱད་མེད་པ་གང་ཞིགཀ་བའི་སྟེང་དུ་བདེན་པའི་སྒྲོ་འདོགས་མ་ཆོད་པའི་ཕྱིར༑ གཞན་ཡང་ཆོས་ཐམས་ཅད་རང་བཞིན་མེད་པར་རྟོགས་པའི་ཚུར་མཐོང་གི་རིགས་ཤེས་ཆོས་ཅན། ཆོས་ཐམས་ཅད་ཀྱི་སྟེང་དུ་བདེན་པའི་སྒྲོ་འདོགས་མ་ཆོད་པར་ཐལ། ཆོས་ཐམས་ཅད་ཁྱོད་ཀྱི་ཡུལ་མ་ཡིན་པའི་ཕྱིར། ཆོས་ཉིད་ལ་མཉམ་པར་བཞག་པའི་འཕགས་པའི་ཡེ་ཤེས་ཀྱང་ཆོས་ཅན་ལ་སྒྲོ་འདོགས་མ་ཆོད་པར་འགྱུར་རོ།

།གཞན་ཡང་སངས་རྒྱས་ཀྱི་ཡེ་ཤེས་ཆོས་ཅན། གཙོ་བོའི་སྟེང་དུ་བདེན་པའི་སྒྲོ་འདོགས་མ་ཆོད་པར་ཐལ། གཙོ་བོ་ཁྱོད་ཀྱི་ཡུལ་མ་ཡིན་པའི་ཕྱིར། འདོད་ན་སྒྲིབ་གཉིས་མ་ལུས་པ་སྤངས་པའི་མཁྱེན་པ་མཐར་ཐུག་པ་མིན་པར་ཐལ་ལོ། །རྟགས་མ་གྲུབ་ན། གཙོ་བོ་གྲུབ་པར་ཐལ། གཙོ་བོ་དེ་སངས་རྒྱས་ཀྱི་ཡེ་ཤེས་ཀྱི་ཡུལ་ཡིན་པའི་ཕྱིར་རོ། །གཉིས་པ་ལྟར་ན། སྔོན་པོ་མཐོང་བའི་ཐ་སྙད་པའི་ཚད་མ་ཆོས་ཅན། སྔོན་པོ་དེ་སྔོན་པོའི་ཆོས་ཉིད་དང་ཡ་བྲལ་དུ་རྟོགས་པར་ཐལ། སྔོན་པོ་རྟོགས་པ་གང་ཞིག་སྔོན་པོའི་ཆོས་ཉིད་མ་རྟོགས་པའི་ཕྱིར་རོ། །གཞན་ཡང་མྱུ་གུ་ཆོས་ཅན། མྱུ་གུ་རང་བཞིན་མེད་པར་རྟོགས་པའི་རིགས་ཤེས་ཀྱིས་དཔྱད་བཟོད་དུ་ཐལ། ཁྱོད་མྱུ་གུ་གང་ཞིག་མྱུག་གུ་རང་བཞིན་མེད་པར་རྟོགས་པའི་རིགས་ཤེས་ཀྱིས་རྙེད་པ་ཡིན་པའི་ཕྱིར། ཁྱབ་པ་ཡོད་པའི་ཕྱིར༑ མྱུ་གུ་རང་བཞིན་ཡོད་དམ་མེད་ཞེས་དཔྱད་པའི་ཚེ་ན་མྱུ་གུ་ཉིད་རྙེད་པ་ཡིན་པའི་ཕྱིར། རྩ་བའི་རྟགས་དང་ཁྱབ་སྒྲུབ་ཀྱི་རྟགས་གཉིས་ཀ་ཁས་སླངས་སོ།། འདོད་ན་བདེན་པར་ཐལ་ལོ། །གཞན་ཡང་རིགས་ཤེས་ཀྱིས་ཀུན་རྫོབ་བདེན་པ་རྙེད་པར་འགྱུར་བས་བདེན་གཉིས་ཀྱི་མཚན་ཉིད་འཆོལ་བར་འགྱུར་བ་དང༌། དོན་དམ་པའི་ཚད་མ་དང་ཐ་སྙད་པའི་ཚད་མར་འཇོག་བྱེད་མེད་པར་འགྱུར་ཏེ་ཆོས་ཉིད་རྟོགས་ནས་ཆོས་ཅན་ཡང་ངེས་པར་རྟོགས་དགོས་པའི་ཕྱིར་རོ། །གསུམ་པ་ལྟར་ན། 

རང་བཞིན་མེད་པ་ཡོད་པ་དེ་རིགས་ཤེས་ཀྱི་དངོས་སུ་གྲུབ་བམ་ཤུགས་ལ་འགྲུབ། དང་པོ་ལྟར་ན་མ་ཡིན་དགག་རྟགས་ཀྱི་བསྒྲུབ་བྱ་དང་རིགས་ཤེས་ཀྱི་གཞལ་བྱར་འགྱུར་ཏེ་རིགས་ཤེས་ཀྱི་རང་བཞིན་མེད་པ་ཡོད་པར་མངོན་སུམ་གྱིས་ཡུལ་དུ་འཕངས་པ་ཡིན་པའི་ཕྱིར་རོ། །དང་པོ་ལྟར་ན། མྱུ་གུ་རང་བཞིན་མེད་དོ་ཞེས་བརྗོད་པའི་སྒྲས་ཀྱང་རང་བཞིན་མེད་པ་ཡོད་པ་དེ་ཤུགས་ལ་བརྗོད་པར་ཐལ། སྒྲ་དེའི་རྗེས་སུ་འབྲང་བའི་བློ་དེས་མྱུ་གུ་རང་བཞིན་མེད་པ་ཡོད་པར་ཤུགས་ལ་རྟོགས་པའི་ཕྱིར་རོ། །འདོད་ན་མྱུ་གུ་རང་བཞིན་མེད་པ་ཆོས་ཅན༑ མ་ཡིན་དགག་ཡིན་པར་ཐལ། དགག་པ་གང་ཞིགདགག་བྱ་བཀག་ཤུལ་དུ་ཆོས་གཞན་འཕེན་པའི་ཕྱིར། རྟགས་ཕྱི་མ་ཁས་བླངས་སོ། །འོ་ན་རང་བཞིན་མེད་པ་ཡོད་པར་ཚད་མ་གང་གིས་འགྲུབ་ཅེ་ན། བར་དུ་ཚད་མ་གཞན་རྒྱུད་པ་ལ་མི་ལྟོས་པར་རིགས་ཤེས་ཀྱི་སྟོབས་ལ་བརྟེན་པའི་ཐ་སྙད་པའི་ཚད་མས་འགྲུབ་བོ། །ཆོས་ཅན་མི་འཇལ་ན་ཆོས་ཉིད་འཇལ་བའི་ཚུལ་ཇི་ལྟ་བུ་ཞེ་ན། འདི་ལ་ཡང་རང་བཞིན་མེད་པ་མཐར་ཐུག་སྤྱོད་པའི་རིགས་ཤེས་ཀྱིས་གྲུབ་ན་རིགས་ཤེས་ཀྱི་དཔྱད་བཟོད་དུ་འགྱུར་ལ། འདོད་ན། བདེན་སྒྲུབ་ཏུ་འགྱུར་རོ། །ཞེས་པའི་རིགས་པ་འདི་བརྗོད་ནས་ཁ་ཅིག་སྟོང་ཉིད་བདེན་པར་འདོད་པ་དང༌། ཁ་ཅིག་བདེན་གྲུབ་ཏུ་ཐལ་བ་སྐྱོན་མ་བཟོད་ནས་མཐར་ཐུག་དཔྱོད་པའི་རིགས་ཤེས་ལ་ཡུལ་མེད་པ་དང་རང་བཞིན་འགོག་པའི་རྟགས་དང་རྗེས་དཔག་ཙམ་ཡོད་ཀྱི་རང་བཞིན་མེད་པ་སྒྲུབ་པའི་རྟགས་དང་རྗེས་དཔག་མེད་ཅེས་རིགས་ཤེས་ཡུལ་མེད་དུ་བཞེད་པ་དང༌། ཁ་ཅིག་རིགས་ཤེས་དང་རྗེས་དཔག་གི་ལྡོག་པ་སོ་སོར་ཕྱེ་ནས་རིགས་ཤེས་ལ་ཡུལ་མེད་པས་སྟོང་ཉིད་བདེན་གྲུབ་ཏུ་ཐལ་བའི་སྐྱོན་མེད་ལ་རྗེས་དཔག་གི་ལྡོག་པ་ལ་ཡུལ་མེད་པས་གཞལ་བྱ་མེད་པའི་ཚད་མ་ཡོད་པར་ཐལ་བའི་སྐྱོན་ཡང་མེད་དོ། །དེས་ན་སྐྱོན་གཉིས་ཀ་ལས་གྲོལ་བ་འདི་འཐད་དོ་ཞེས་བཞེད་དོ། །དང་པོ་ལྟར་ན་ཆོས་ཉིད་བདེན་པར་འགྲུབ་པ་མི་འཐད་དེ།

ཆོས་ཅན་རྫུན་པ་ཡིན་པའི་ཕྱིར། ཁྱབ་པ་ཡོད་དེ། རྟེན་རྫུན་པ་ཡིན་ན་རྟེན་ལ་བདེན་པར་འགལ་བའི་ཕྱིར་རོ། །གཞན་ཡང༌། གལ་ཏེ་མི་སྟོང་ཅུང་ཟད་ཡོད། ། ཞེས་སོགས་ཀྱི་སྟོང་ཉིད་བདེན་པ་ཡང་བཀག་པ་ཡིན་པའི་ཕྱིར་དང༌། གང་ཞིག་སྟོང་པ་ཉིད་ལྟ་བ་དེ་དག་སྒྲུབ་ཏུ་མེད་པར་གསུངས་ཞེས་སྟོང་ཉིད་བདེན་པར་འཛིན་པར་གསོར་མི་རུང་གི་ལྟ་བར་གསུངས་པའི་ཕྱིར་དང༌། འཇིག་རྟེན་ལས་འདས་པར་བསྟོད་པ་ལས་ཀྱང༌། ཀུན་རྟོག་ཐམས་ཅད་སྤང་བའི་ཕྱིར། །སྟོང་ཉིད་བདུད་རྩི་སྟོན་མཛད་ན། །འགའ་ཞིག་དེ་ལ་ཞེན་གྱུར་པ། །དེ་ཉིད་ཁྱོད་ཀྱིས་ཤིན་དུ་སྨད། །ཅེས་ཤིན་དུ་སྨད་པའི་གནས་སུ་གསུངས་སོ། །གཉིས་པ་ལྟར་ན། སྒྲུབ་བྱ་མེད་པའི་རྟགས་ཡང་དག་དང་གཞལ་བྱ་མེད་པའི་རྗེས་དཔག་ཚད་མ་ཡོད་པར་འགྱུར་ཏེ། མྱུ་གུ་རང་བཞིན་གྱིས་གྲུབ་པ་འགོག་པའི་རྟགས་དང་རྗེས་དཔག་གིས་བདེན་པ་ཕར་བཀག་ཙམ་ཡིན་གྱི་བདེན་མེད་མི་སྒྲུབ་པ་ཡིན་པའི་ཕྱིར་རོ། ། གཞན་ཡང་སྟོང་ཉིད་སྟོན་པའི་མདོ་དང་བསྟན་བཅོས་ཀྱི་བརྗོད་བྱ་མེད་པར་ཐལ། རིགས་ཤེས་ཚད་མའི་ཡུལ་མེད་པའི་ཕྱིར་རོ། །འདོད་ན་དེའི་རྗེས་སུ་འབྲངས་ནས་ཐོས་བསམ་བྱེད་པ་ཡང་མི་འཐད་པར་འགྱུར་ཏེ། བརྗོད་བྱ་མེད་པའི་ཕྱིར། དཔེར་ན་བྱ་རོག་སོར་རྟོག་གི་བསྟན་བཅོས་བཞིན་ནོ། །གཞན་ཡང་དོན་དམ་བདེན་པ་ཚད་མས་གྲུབ་བམ་མ་གྲུབ། གྲུབ་ན་རིགས་ཤེས་ཚད་མ་ལས་གཞན་མེད་པས་རིགས་ཤེས་ཀྱིས་གྲུབ་དགོས་ལ། མ་གྲུབ་ན་དོན་དམ་བདེན་པ་མ་རྟོགས་ན་མྱང་འདས་མི་ཐོབ་པ་དང༌། བདེན་གཉིས་ཀྱི་རྣམ་དབྱེ་ཕྱིན་ཅི་མ་ལོག་པར་བསྟན་པ་ཡང་མི་འཐད་པར་འགྱུར་རོ། །གསུམ་པ་ལྟར་ན་ཡང་མྱུ་གུ་རང་བཞིན་མེད་པར་རྟོགས་པའི་ཚད་མ་གཅིག་ཉིད་ལ་རིགས་ཤེས་ཀྱི་ལྡོག་པ་དང་རྗེས་དཔག་གི་ལྡོག་པ་གཉིས་ཀྱི་ཁྱད་པར་མི་འཐད་པའི་ཕྱིར་དང༌། སྐྱོན་སྔ་མ་ཡང་ཡོད་པའི་ཕྱིར་མི་རིགས་ཏེ། ཚིག་གསལ་ལས། ཁོ་བོ་ཅག་ནི་འདི་མེད་པར་སྒྲུབ་པ་མིན་ཏེ།

འོ་ན་ཅི་ཞེ་ན། འདི་གཞན་གྱིས་ཡོད་པ་ཉིད་དུ་ཡོངས་སུ་བཏགས་པ་འགོག་པ་ཡིན་ནོ། །དེ་བཞིན་དུ་ཁོ་བོ་ཅག་ནི་འདི་མེད་པ་ཉིད་དུ་སྒྲུབ་པ་མ་ཡིན་ཏེ། འོ་ན་ཅི་ཞེ་ན། འདི་གཞན་གྱིས་མེད་པ་ཉིད་དུ་བཏགས་པ་སེལ་བ་ཡིན་ཏེ། མཐའ་གཉིས་བསལ་ནས་དབུ་མའི་ལམ་སྒྲུབ་པར་འདོད་པའི་ཕྱིར་རོ།། ཞེས་གཞན་ལུགས་དགག་པ་ཙམ་ཡིན་གྱི་བདག་མེད་སྒྲུབ་པའི་རྟགས་དང་རྗེས་དཔག་མེད་པར་བཤད་པ་མིན་ནམ་ཞེ་ན། འོ་ན་རང་རྒྱུད་པའི་ལུགས་ལ་ཡང་གཞན་ལུགས་བཀག་པ་ཙམ་ཡིན་གྱི་རང་བཞིན་མེད་པ་མི་འགྲུབ་པར་འགྱུར་ཏེ།། རྟོག་གེ་འབར་བ་ལས། ས་ལ་སོགས་པ་དོན་དམ་པར་འབྱུང་བའི་ངོ་བོ་ཉིད་མ་ཡིན་པར་དགག་པ་ཙམ་ཞིག་བྱེད་པར་ཟད་ཀྱི་གཞན་གྱི་ངོ་བོ་ཉིད་ཡིན་པ་དང་དངོས་པོ་མེད་པའི་ངོ་བོ་ཉིད་ཡིན་པར་མི་སྒྲུབ་པ་ཡིན་ནོ་ཞེས་གསུངས་པའི་ཕྱིར་རོ༑ ༑དེས་ན་ལུང་གི་དོན་ནི་བདེན་པ་འགོག་པ་ན་རྟགས་དང་རྗེས་དཔག་གིས་དགག་བྱ་བཀག་ཙམ་མ་ཡིན་པའི་ཆོས་གཞན་མི་སྒྲུབ་ཅེས་སྟོན་པ་ཡིན་གྱི། དགག་བྱ་བཀག་པའི་མེ་དགག་ཙམ་སྒྲུབ་པ་དང་ཡུལ་དུ་མི་བྱེད་པར་སྟོན་པ་གཏན་མ་ཡིན་ནོ། །དེས་ན་ངོ་བོ་ཉིད་ཡིན་པར་མི་འགྲུབ་པ་ཡིན་ནོ། །དེས་ན་ལུང་གི་དོན་ནི་བདེན་པ་འགོག་པ་ན་རྟགས་དང་རྗེས་དཔག་གིས་དགག་བྱ་བཀག་པ་ཙམ་མིན་པའི་ཆོས་གཞན་མི་སྒྲུབ་ཅེས་སྟོན་པ་ཡིན་གྱི་དགག་བྱ་བཀག་པའི་མེད་དགག་ཙམ་མི་སྒྲུབ་པ་དང་ཡུལ་དུ་མི་བྱེད་པར་སྟོན་པ་གཏན་མ་ཡིན་པའི་ཕྱིར་རོ། །དེས་ན་རང་བཞིན་མེད་པར་སྒྲུབ་པའི་རྟགས་དང་རྗེས་དཔག་གི་མེད་དགག་ཙམ་སྒྲུབ་པ་དང་ཡུལ་དུ་བྱེད་ཀྱི་མ་ཡིན་དགག་སྒྲུབ་པ་དང་ཡུལ་དུ་མི་བྱེད་ཅེས་པའི་དོན་ནོ། །གང་ཡང་མི་སྒྲུབ་པར་སྟོན་པ་ནི་མ་ཡིན་ཏེ། མཐའ་གཉིས་བསལ་ནས་དབུ་མའི་ལམ་སྒྲུབ་པར་གསུངས་པའི་ཕྱིར་རོ། །འོ་ན་རང་ལུགས་ལ་རྟགས་ཀྱིས་རང་བཞིན་མེད་པར་ཇི་ལྟར་སྒྲུབ་པའི་ཚུལ་དང་རྗེས་དཔག་གི་རང་བཞིན་མེད་པ་གཞལ་བའི་ཚུལ་ཇི་ལྟ་བུ་ཞེ་ན་རིགས་ཤེས་ཀྱིས་ཆོས་ཅན་ཡུལ་དུ་མི་བྱེད་ཀྱང་སྒྲོ་འདོགས་མི་ཆོད་པར་ཐལ་བའི་སྐྱོན་མེད་དེ་མྱུ་གུའི་རང་བཞིན་ཡོད་དམ་མེད་ཅེས་མྱུ་གུ་དཔྱད་པའི་གཞིར་བྱས་ནས་མྱུ་གུ་རང་བཞིན་མེད་པར་རྟོགས་པ་ཡིན་པའི་ཕྱིར།

གལ་ཏེ་རིགས་ཤེས་ཀྱི་ཆོས་ཅན་ཡང་ཡུལ་དུ་མི་བྱེད་ཅིང་དགག་བྱ་བདེན་པ་རྣམ་པར་དཔྱད་ཙམ་ལ་རྣམ་པ་མི་འདྲ་བའི་ཁྱད་པར་མེད་པས་མྱུ་གུ་རང་བཞིན་མེད་པར་རྟོགས་ཞེས་པ་དང༌། བུམ་པ་རང་བཞིན་མེད་པར་རྟོགས་ཞེས་པའི་ཐ་སྙད་སོ་སོར་འབྱེད་པ་ཡང་མི་འཐད་པར་འགྱུར་རོ། །ཞེ་ན། གཞི་ཆོས་ཅན་གང་ལ་དཔྱད་ནས་རང་བཞིན་མེད་པར་རྙེད་པའི་ཚེ་དཔྱད་གཞི་དེ་ལ་ལྟོས་ནས་ཆོས་ཅན་སོ་སོའི་ཆོས་ཉིད་རྟོག་པའི་ཐ་སྙད་བྱེད་པའི་ཕྱིར་མྱུ་གུ་རང་བཞིན་མེད་པར་རྟོགས་པ་དང་བུམ་པ་རང་བཞིན་མེད་པར་རྟོགས་པ་གཉིས་ཀྱི་ཁྱད་པར་མེད་པའི་སྐྱོན་ཡང་མེད་དེ། མྱུ་གུ་རང་བཞིན་མེད་པ་ཆོས་ཅན། རིགས་ཤེས་ཀྱིས་དཔྱད་བཟོད་དུ་ཐལ། རིགས་ཤེས་ཀྱིས་རྙེད་དོན་ཡིན་པའི་ཕྱིར། འདོད་ན་བདེན་པར་ཐལ། ཞེས་པའི་མཐར་ཐུག་གྱི་ཁྱབ་པ་སྔ་ཕྱི་གང་ལ་ལན་འདེབས་ཞེ་ན། རིགས་ཤེས་ཀྱིས་རྙེད་དོན་ཡིན་ན་རིགས་ཤེས་ཀྱི་དཔྱད་བཟོད་ཡིན་པའི་ཁྱབ་པ་མེད་དེ། རིགས་ཤེས་ཀྱི་དཔྱད་པ་དེ་ཉིད་མ་རྙེད་རྙེད་པ་དེ་ཉིད་མ་དཔྱད་པ་ཡིན་པའི་ཕྱིར་རོ། །དེ་ཡང་དཔྱད་པ་དེ་མྱུ་གུ་རང་བཞིན་ཡོད་མེད་དཔྱད་ལ་རྙེད་པ་དེ་མྱུ་གུ་རང་བཞིན་མེད་པ་རྙེད་པ་ཡིན་པས། མྱུ་གུ་རིགས་ཤེས་ཀྱི་དཔྱད་བཟོད་ཡིན་ན་བདེན་པར་གྲུབ་དགོས་ཏེ། དེ་ཡིན་ན་རིགས་ཤེས་ཀྱིས་མྱུ་གུ་ཡོད་པའི་ཕྱོགས་རྙེད་དགོས་པའི་ཕྱིར་རོ། །དེས་ན་རང་བཞིན་ཡོད་མེད་ཅེས་དཔྱད་པའི་ཚེ་དཔྱད་བྱ་དེ་ཉིད་མི་རྙེད་པས་ཁྱབ་ཏེ། རྙེད་ན་བདེན་གྲུབ་ཏུ་འགྱུར་བའི་ཕྱིར་རོ། །དེས་ན་བདེན་པ་བཀག་པ་ཉིད་ཀྱིས་བདེན་མེད་སྒྲུབ་པ་ཡིན་ཏེ། བདེན་པ་མ་ཁེགས་ན་བདེན་མེད་མི་གྲུབ་ཅིང་བདེན་མེད་མ་འགྲུབ་ན་བདེན་པ་མི་ཁེགས་པའི་ཕྱིར་རོ། །དེས་ན་མྱུ་གུ་བདེན་པ་མེད་ཅེས་བརྗོད་པ་ན་མྱུ་གུ་བདེན་པ་རྣམ་པར་བཅད་ཙམ་ཡིན་ཞིང་ཆོས་གཞན་མ་འཕངས་ཀྱང་ཚིག་དེས་མྱུ་གུ་བདེན་མེད་བརྗོད་པ་དང༌། རིགས་ཤེས་ཀྱི་རྟོགས་པ་ཡིན་ཏེ་དཔེར་ན་བུམ་པ་མེད་ཅེས་བརྗོད་པ་ན་བུམ་པ་རྣམ་པར་བཅད་ཙམ་དེ་ལས་གཞན་པའི་ཆོས་མ་འཕངས་ཀྱང་ཚིག་དེས་བུམ་མེད་བསྟན་པ་དང༌།

ཚིག་དེའི་རྗེས་སུ་འབྲང་བའི་བློས་ཀྱང་བུམ་མེད་རྟོགས་པ་བཞིན་ནོ། །གཞན་ཡང་མྱུ་གུ་རང་བཞིན་མེད་པ་ཚད་མས་མ་གྲུབ་པར་འགྱུར་ཏེ་རིགས་ཤེས་ཚད་མས་མ་གྲུབ་པར་ཡང་རྒྱུ་མཚན་མཚུངས་པའི་ཕྱིར་རོ། །འདོད་ན་མྱུ་གུ་རང་བཞིན་གྱིས་གྲུབ་པར་འགྱུར་ཏེ། མྱུ་གུ་རང་བཞིན་མེད་པ་མེད་པའི་ཕྱིར་རོ། །དེ་ཡང་རྩོད་བཟློག་ལས༑ གལ་ཏེ་རང་བཞིན་མེད་ཉིད་ཀྱིས། །ཅི་སྟེ་རང་བཞིན་མེད་ལ་ལྡོག །རང་བཞིན་མེད་པ་ཉིད་ལོག་ན། །རང་བཞིན་ཉིད་དུ་རབ་འགྲུབ་འགྱུར། །ཞེས་གསལ་བར་གསུངས་སོ། །རིགས་ཤེས་ཀྱི་བདེན་པ་ཕར་བཀག་ཙམ་ཡིན་གྱི་བདེན་མེད་ཚུར་མི་སྒྲུབ་ན་བདག་མེད་སྟོན་པའི་ལུང་གིས་ཀྱང་རང་བཞིན་དང་བདག་ཕར་བཀག་པ་ཙམ་ཡིན་གྱི་རང་བཞིན་མེད་པ་དང་བདེན་མེད་ཚུར་ལ་མི་སྒྲུབ་ཞེས་རྣམ་པ་ཀུན་ཏུ་མཚུངས་སོ། །དེ་ལྟར་སྟོང་ཉིད་དང་བདག་མེད་པར་སྟོན་པའི་མདོ་དང་བསྟན་བཅོས་མེད་པར་འགྱུར་བས་བཀའ་བསྟན་བཅོས་ལ་སྐུར་པ་བཏབ་པར་འགྱུར་རོ། །དེའི་ཕྱིར་ན་རང་བཞིན་མེད་པར་སྟོན་པའི་ལུང་གིས་ཀྱང༌༑ རང་བཞིན་མེད་དོ་ཞེས་རང་བཞིན་བཀག་པ་ཉིད་རང་བཞིན་མེད་པར་བརྗོད་པ་དང་རིགས་ཤེས་ཀྱི་རང་བཞིན་མེད་དོ་ཞེས་ངེས་པ་ཉིད་རང་བཞིན་མེད་པར་རྟོགས་པ་དང་རིགས་ཤེས་ཀྱིས་ཀྱང་རང་བཞིན་བཀག་པ་ཉིད་རང་བཞིན་མེད་པ་སྒྲུབ་པ་ཡིན་ནོ། །རྒྱུ་མཚན་དེས་ན་ལུང་ལ་བརྗོད་བྱ་མེད་པ་དང་ཤེས་པ་ལ་ཤེས་བྱ་མེད་པ་དང་རྟགས་ལ་བསྒྲུབ་བྱ་མེད་ཅེས་བརྗོད་པར་མི་བྱའོ། །ཡང་མྱུ་གུ་རང་བཞིན་མེད་པ་ཡོད་པར་རིགས་ཤེས་ཀྱིས་གྲུབ་ན་མྱུ་གུ་རང་བཞིན་མེད་པ་ཆོས་ཅན། བདེན་གྲུབ་ཏུ་ཐལ། ཁྱོད་མྱུ་གུ་རང་བཞིན་མེད་པ་རྟོགས་པའི་རིགས་ཤེས་ཀྱིས་ཡོད་པར་གྲུབ་པ་ཡིན་པའི་ཕྱིར། ཁྱབ་པ་ཡོད་དེ། རིགས་ཤེས་ཀྱི་མྱུ་གུ་རང་བཞིན་ཡོད་དམ་མེད་ཅེས་དཔྱད་པའི་རྗེས་སུ་ཡོད་མེད་གང་རུང་གཅིག་རྙེད་དགོས་ཤིང་རིགས་ཤེས་ཀྱིས་ཡོད་པ་གཅིག་རྙེད་པའི་ཕྱིར་རོ།

།སྡུད་པ་ལས། ཕུང་པོ་འདི་སྟོང་ཞེས་རྟོག་ནའང་བྱང་ཆུབ་སེམས་དཔའ་ནི། མཚན་མ་ལ་དཔྱོད་སྐྱེ་མེད་གནས་ལ་དད་མ་ཡིན། །ཞེས་དང༌། དེ་དང་འདྲ་བར་མདོ་གཞན་ལས་ཀྱང་དུ་མ་ཞིག་གསུངས་ལ། ཡང་མདོ་ལས། ཕུང་པོ་ལྔ་པོ་དེ་དག་ཀྱང་བཞིན་གྱིས་སྟོང་པར་རྣམ་པར་ཡང་དག་པར་རྗེས་སུ་བལྟའོ། །ཞེས་དང༌། འཇུག་པ་ལས་ཀྱང༌། དེ་ཕྱིར་བདག་དང་བདག་གི་སྟོང་ལྟ་བའི། །རྣལ་འབྱོར་པ་དེ་རྣམ་པར་གྲོལ་བར་འགྱུར། །ཞེས་གསུངས་སོ། །གསུངས་པ་རྣམས་སྒྲ་ཇི་བཞིན་ལ་འགལ་བ་ལྟར་སྣང་ཡང་མི་འགལ་བའི་ཚུལ་ནི་མདོ་སྔ་མས་བདེན་པ་རྣམ་པར་བཅད་ཙམ་མ་ཡིན་པའི་བདེན་མེད་ཡོད་པ་སོགས་ཆོས་གཞན་བཟུང་ན་བདེན་འཛིན་གྱི་མཚན་མ་ལ་སྤྱོད་པར་འགྱུར་ལ་ཤེར་ཕྱིན་གྱི་དོན་སྒོམ་པ་མ་ཡིན་ནོ།། ཞེས་སྟོན་ནོ། །ཕྱི་མ་ནི་བདེན་པ་རྣམ་པར་བཅད་ཙམ་གྱི་མེད་དགག་བཟུང་ན་ཤེར་བྱིན་ལ་སྤྱོད་ཀྱི་མཚན་མ་ལ་སྤྱོད་པ་མ་ཡིན་ནོ་ཞེས་བསྟན་ཏོ། །མདོ་རྣམས་ཀྱིས་དེ་ལྟར་བསྟན་པར་གང་ལས་ཤེས་ཞེ་ན། ཤེས་རབ་སྒྲོན་མེ་ལས་མཐའ་བཞིའི་སྐྱེ་བ་མེད་པའི་དམ་བཅའ་མེད་དགག་ཏུ་མི་བྱེད་པར་མ་ཡིན་དགག་ཏུ་བྱེད་ན་ཡུམ་གྱི་མདོ་ལས་གཟུགས་ཀྱི་སྐྱེ་བ་མེད་པ་ལ། སྤྱོད་ན་ཤེར་ཕྱིན་ལ་མི་སྤྱོད་དོ། །ཞེས་གསུངས་པ་དང་འགལ་བར་གསུངས་པ་ལས་ཤེས་སོ། །དེ་ལྟར་མིན་ན་མདོ་རྣམས་ནང་འགལ་བར་འགྱུར་བ་དང༌། སྟོང་མི་སྟོང་དང་བདག་ཡོད་མེད་སོགས་གང་དུ་ཡང་བཟུང་ས་མེད་པར་གསུངས་པའི་ལུང་རྣམས་ལ་མོས་པ་ཙམ་དུ་ཟད་དོ། །དེས་ན་དགག་པ་གཉིས་ཀྱི་སྒོ་ནས་སྤྲོས་པ་གཅོད་ལུགས་འདི་ཤེས་པར་བྱའོ། །མདོ་ལས་འགའ་ཡང་མཐོང་བ་མེད་པ་ནི་མཐོང་བ་དམ་པའོ།། ཞེས་སོགས་གསུངས་པའི་དོན་ཡང་བདེན་མེད་ཙམ་མཐོང་བ་ནི་མཐོང་བ་རྣམས་ཀྱི་ནང་ནས་མཆོག་ཏུ་གྱུར་པ་ཡིན་ལ་གང་དུ་ཡང་བཟུང་དུ་མེད་པ་ཙམ་ནི་མཐོང་བའི་མཆོག་ཏུ་གསུངས་པ་མ་ཡིན་ནོ། །གལ་ཏེ་རང་བཞིན་གྱིས་གྲུབ་པ་རྟགས་ཀྱི་བཀག་པས་རང་བཞིན་མེད་པ་རྟགས་ཀྱི་བསྒྲུབས་པ་ཡིན་ན་འཇིག་རྟེན་བརྟགས་པ་ལས།

འདི་ནི་ཡོད་ཉིད་འགོག་པ་སྟེ། །མེད་ཉིད་ཡོངས་སུ་འཛིན་པ་མིན། ། ནག་པོ་མིན་ཞེས་སྨྲས་པ་ན། །དཀར་པོ་ཡིན་ཞེས་མ་བརྗོད་བཞིན། །ཞེས་གསུངས་པ་ཇི་ལྟར་དྲང་ཞེ་ན། དེས་ནི་རང་བཞིན་མེད་པ་རྟགས་ཀྱིས་མི་འགྲུབ་པར་སྟོན་པ་མ་ཡིན་པར་དཔེར་བརྗོད་ཀྱིས་ཤེས་ཏེ་ནག་པོ་མིན་ཞེས་བརྗོད་པ་ན་ནག་པོ་བཀག་པ་ཙམ་ཡིན་གྱི་དེ་ལས་གཞན་པའི་དཀར་པོ་མ་བརྗོད་ཞེས་དཀར་པོ་བརྗོད་པ་བཀག་གི་ནག་པོ་མ་ཡིན་པ་ཙམ་མ་བརྗོད་ཅེས་པའི་དོན་མ་ཡིན་ནོ།། གཉིས་པ་རང་རྒྱུད་ཁས་མི་ལེན་པ་ན་རྒྱུད་གཞན་གྲགས་ཀྱི་ལྟར་བསྟན་པ་དང༌། རང་རྒྱུད་ཀྱིས་གཏན་ཚིགས་མི་འཐད་པའི་རྒྱུ་མཚན་ནོ། །དང་པོ་ནི། གཞན་གྱི་ཁས་བླངས་པ་ལ་མ་ལྟོས་པར་རང་དབང་དུ་འཛིན་སྟངས་དོན་ལ་མི་འཁྲུལ་བའི་ཚད་མས་ཚུལ་གསུམ་ངེས་པའི་གཏན་ཚིགས་ལ་རང་རྒྱུད་ཀྱི་གཏན་ཚིགས་ཞེས་བྱ་ལ། གཞན་གྱི་ཁས་བླངས་ལ་ལྟོས་ནས་ཚུལ་གསུམ་ཚད་མས་ངེས་པའི་གཏན་ཚིགས་ལ་གཞན་གྲགས་ཀྱི་གཏན་ཚིགས་ཞེས་བྱའོ། །རང་རྒྱུད་ཀྱི་རྟགས་ཀྱི་ཚུལ་གསུམ་ངེས་བྱེད་ཀྱི་ཚད་མའི་རྩ་བ་རང་མཚན་ལྔ་མི་འཁྲུལ་བའི་མངོན་སུམ་ལ་ལྟོས་པར་དབུ་མ་རང་རྒྱུད་པ་རྣམས་བཞེད་དོ། །ཐལ་འགྱུར་བས་སྔར་བཤད་པ་ལྟར་རང་གི་མཚན་ཉིད་ཀྱིས་གྲུབ་པ་རྟགས་ཀྱི་དགག་བྱར་བཞེད་དོ། །གཉིས་པ་ནི་དབུ་མ་པས་དངོས་སྨྲ་བས་ངོར་མྱུ་གུ་བདེན་མེད་དུ་སྒྲུབ་པའི་ཚེ་ཤེས་འདོད་ཆོས་ཅན་མྱུ་གུ་དེ་རྒོལ་ཕྱི་རྒོལ་གཉིས་ཀྱི་གྲུབ་མཐའ་བཞག་པའི་མཐུན་སྣང་དུ་གྲུབ་པར་ཐལ། དེ་ལྟ་བུའི་གཏན་ཚིགས་དེ་རང་རྒྱུད་ཀྱི་གཏན་ཚིགས་ཡང་དག་ཡིན་པའི་ཕྱིར་རོ། །འདོད་ན་མ་ཡིན་པར་ཐལ། དངོས་སྨྲ་བས་མྱུ་གུ་ལ་ཚད་མར་སོང་བ་ན་མྱུ་གུ་བདེན་པ་ལ་ཡང་ཚད་མར་སོང་བར་འདོད་ལ་དབུ་མ་པས་མྱུ་གུ་ལ་ཚད་མར་སོང་བ་ན་སྒྱུ་མ་ལྟ་བུའི་མྱུ་གུ་ལ་ཚད་མར་སོང་བར་འདོད་ཅིང་མྱུ་གུ་བདེན་པ་ལ་ཚད་མར་མ་སོང་བར་འདོད་པའི་ཕྱིར་རོ། །དངོས་སྨྲ་བས་དེ་ལྟར་འདོད་དེ་མྱུ་གུའི་ཡོད་ལྡོག་དང་མྱུ་གུའི་བདེན་པའི་ཡོད་ལྡོག་གཉིས་དོན་ལྡོག་སོ་སོར་འཆར་རྒྱུ་ཡོད་མེད་བཙལ་བའི་ཚེ་ན་སོ་སོར་འཆར་རྒྱུ་མེད་པར་གཅིག་ཏུ་འཆར་བར་འདོད་པའི་ཕྱིར་རོ།

།གཞན་གྲགས་ཀྱི་རྟགས་ལ་ཡང་མཚུངས་སོ་ཞེ་ན་མི་མཚུངས་ཏེ་རྟེན་འབྲེལ་དུ་ཚད་མས་ངེས་པའི་ཕྱོགས་ཆོས་གྲུབ་ཅིང་བདེན་པར་ཡོད་པ་ལ་གནོད་པ་ཅན་གྱི་ཚད་མ་བསྟན་པའི་སྒོ་ནས་མྱུ་གུ་བདེན་མེད་དུ་སྒྲུབ་པ་ཡིན་ནོ། །གལ་ཏེ་སངས་རྒྱས་པས་བྱེ་བྲག་པའི་ངོར་སྒྲ་མི་རྟག་པར་སྒྲུབ་པ་ན་མི་རྟག་པའི་སྒྲ་བྱེ་བྲག་པ་ལ་མ་གྲུབ་རྟག་པའི་སྒྲ་སངས་རྒྱས་པ་ལ་མ་གྲུབ་ཀྱང་སྒྲ་ཙམ་རྒོལ་བ་གཉིས་ཀ་ལ་མཐུན་སྣང་དུ་གྲུབ་པ་བཞིན་དུ། དབུ་མ་པ་དང་དངོས་སྨྲ་བ་རྩོད་པའི་ཚེ་ཡང་བདེན་རྫུན་གང་གིས་ཀྱང་ཁྱད་པར་དུ་མ་བྱས་པའི་མྱུ་གུ་ཙམ་རྒོལ་བ་གཉིས་ཀ་ལ་མཐུན་སྣང་དུ་གྲུབ་པས་རང་རྒྱུད་ཀྱི་ཤེས་འདོད་ཆོས་ཅན་དུ་འཐད་དོ། །ཞེ་ན། དཔེ་དོན་མི་མཚུངས་ཏེ་བློ་ངོར་སྒྲ་རྟག་མི་རྟག་གང་གིས་ཀྱང་ཁྱད་པར་དུ་མ་བྱས་པའི་སྒྲ་ཙམ་ཚད་མས་གྲུབ་པ་ཡོད་ཀྱང་མྱུ་གུ་རང་གི་མཚན་ཉིད་ཀྱི་གྲུབ་མ་གྲུབ་གང་ལ་ཡང་ཚད་མར་མ་སོང་བའི་མྱུ་གུ་ཙམ་ལ་ཚད་མར་སོང་བ་ནི་དབུ་མ་པ་དང་དངོས་སྨྲ་བ་གཉིས་ཀས་མཐུན་སྣང་དུ་གྲུབ་པར་མི་འདོད་པའི་ཕྱིར་རོ། །དེ་ཡང་དངོས་སྨྲ་བས་མྱུ་གུ་སྣང་བ་ལྟར་ཚད་མས་གྲུབ་པར་འདོད་ལ། ཐལ་འགྱུར་བས་སྣང་བ་ལྟར་ཚད་མས་མ་གྲུབ་ཀྱང་རང་གི་མཚན་ཉིད་ཀྱིས་མ་གྲུབ་པའི་མྱུ་གུ་ཙམ་ཚད་མས་གྲུབ་པར་བཞེད་དོ།། གཞན་ཡང་མྱུ་གུ་བདེན་མེད་དུ་སྒྲུབ་པའི་རྟགས་སུ་བཀོད་པའི་རྟེན་འབྲེལ་ཆོས་ཅན༑ རང་དབང་དུ་གྲུབ་པར་ཐལ། རང་རྒྱུད་ཀྱི་གཏན་ཚིགས་ཡིན་པའི་ཕྱིར། འདོད་ན་བདེན་གྲུབ་ཏུ་ཐལ་ལོ། །དེ་ཡང་ཤེས་རབ་སྒྲོན་མ་ལས། གཞན་གྱི་སྐྱོན་བརྗོད་ཀྱི་སྐབས་གཅིག་ཏུ་རང་དབང་དུ་བྱས་ནས་སུ་ཡིན་པའི་དབང་དུ་བྱས་ནས་བརྗོད་ཅེས་རང་དབང་དུ་བསྒྱུར་བ་འདི་ཡང་རང་རྒྱུད་དོན་གཅིག་པས་ན་རང་རྒྱུད་ཀྱི་གཏན་ཚིགས་ཡིན་ན་ཚུལ་གསུམ་ཚད་མས་གྲུབ་པ་ཙམ་ལ་མི་འཇོག་པར་ཚུལ་གསུམ་རང་དབང་དུ་གྲུབ་པ་གཅིག་དགོས་པར་བསྟན་ཏོ། །བཞི་པ་རང་རིག་ཁས་མི་ལེན་པ་ལ།

གཞན་གྱི་ཁས་བླངས་བརྗོད་པ་དང༌༑ དེ་དགག་པ་དང༌། རྩོད་པ་སྤང་བའོ། 

།དང་པོ་རྟགས་དགོད་ཚུལ་སྒྲུབ་པའོ༑ ༑དང་པོ་ནི། སྔོན་འཛིན་ཆོས་ཅན། མྱོང་བྱེད་ཡོད་དེ་དུས་ཕྱིས་ཀྱི་དྲན་པ་ཡོད་པའི་ཕྱིར། དཔེར་ན། སྔོན་པོ་བཞིན་ནོ། །གཉིས་པ་སྒྲུབ་ཚུལ་ནི། དྲན་པ་མྱོང་བ་ལས་སྐྱེ་སྟེ། སྔར་མྱོང་བ་མེད་ན། ཕྱིས་དྲན་པ་མི་སྲིད་ཕྱིར། དེ་ཡང་སྔར་འདི་མཐོང་ཞེས་ཡུལ་དྲན་པ་དང༌། སྔར་ངས་མཐོང་ཞེས་ཡུལ་ཅན་དྲན་པ་གཉིས་ཡོད་པས་སྔར་སྔོན་པོ་འཛིན་པའི་ཤེས་པ་ལ་མྱོང་བྱེད་ཡོད་པར་གྲུབ་བོ། །དེས་ན་མྱོང་བ་གྲུབ་ལ་མྱོང་བ་ལ་རང་མྱོང་དང་གཞན་མྱོང་གཉིས་སུ་ཁ་ཚོན་ཆོད་ཅིང་དོན་གཞན་གྱིས་མྱོང་ན་དེ་ཡང་དོན་གཞན་གྱིས་མྱོང་བ་སོགས་ཐུག་མེད་དུ་འགྱུར་བས་རྩ་བའི་གྲུབ་མཐའ་མི་འགྲུབ་པའི་ཕྱིར། དེའི་ཕྱིར་རང་རིག་གྲུབ་བོ་ཞེས་ཟེར་རོ། །གཉིས་པ་ནི། རང་གི་མཚན་ཉིད་ཀྱིས་གྲུབ་པའི་དྲན་པ་རྟགས་སུ་འགོད༑ ཐ་སྙད་ཙམ་དུ་གྲུབ་པ་འགོད། དང་པོ་ལྟར་ན། རང་གི་མཚན་ཉིད་ཀྱིས་གྲུབ་པའི་དྲན་པ་མེད་པས་བསྒྲུབ་བྱ་དང་མཚུངས་པའི་ཕྱིར་དང་མཐའ་བཞི་ལས་སྐྱེ་བ་བཀག་ཟིན་པའི་ཕྱིར། གཉིས་པ་ལྟར་ན་ཡང་རང་མྱོང་སྒྲུབ་བམ་མྱོང་བ་ཙམ་སྒྲུབ། དང་པོ་ལྟར་ན། རང་མྱོང་སྒྲུབ་པའི་རྟགས་སུ་མི་རུང་སྟེ་བསྒྲུབ་བྱ་ངེས་པའི་སྔ་རོལ་དུ་དཔེ་ལ་རང་མྱོང་མ་གྲུབ་པའི་ཕྱིར་རོ། །གཉིས་པ་ལྟར་ན་ཡང་མི་རིགས་ཏེ། ཁྱབ་པ་མ་ངེས་པའི་ཕྱིར་རོ། །དཔེར་ན་མེ་ལས་མེ་ཤེལ་དང༌། ཆུ་ལས་ཆུ་ཤེལ་དཔོག་པ་བཞིན་ནོ། །རང་ལུགས་ལ་རང་རིག་མེད་ཀྱང་དྲན་པ་སྐྱེ་བ་མི་འགལ་བའི་ཚུལ་ནི། འཇུག་པ་ལས། གང་ཕྱིར་གང་གིས་ཡུལ་མྱོང་གྱུར་དེ་ལས༑ ༑དྲན་པ་འདི་གཞན་ང་ལ་ཡོད་མིན་པ། །དེ་ཕྱིར་ང་ཡིས་མཐོང་མཉམ་དྲན་གྱུར་ཏེ། །འདི་ཡང་འཇིག་རྟེན་ཐ་སྙད་ཚུལ་ལུགས་ཡིན། །ཞེས་པས་སྟོན་ནོ། ། འདིས་ནི་དྲན་ཚུལ་ཁྱད་པ་བ་ལ་བརྟེན་ནས་རང་རིག་སྒྲུབ་པའི་དྭོགས་པ་སྔ་མ་ལས་ཤིན་དུ་ཕྲ་བ་ཞིག་འགོག་པར་བྱེད་དོ། །དྭོགས་པ་ཕྲ་བ་དེ་ཇི་ལྟ་བུ་ཞེ་ན། གལ་ཏེ་སྔར་རང་གིས་མྱོང་བ་མེད་ན་ཕྱིས་རང་གི་དྲན་པ་སྐྱེ་བར་འགལ་ཏེ།

སྔར་སྔོན་པོ་མཐོང་བ་ཕྱིས་དྲན་པ་ན། ངས་སྔར་མཐོང་ངོ་ཞེས་སྔར་མཐོང་བ་དེ་ཉིད་རང་གིས་མཐོང་བར་དྲན་པའི་ཕྱིར་རོ། །དེས་ན་སྔར་རང་མྱོང་ཡོད་དེ་དུས་ཕྱིས་རང་གི་དྲན་པ་ཡོད་པའི་ཕྱིར་རོ། །ཞེ་ན་དྲན་ཚུལ་དེ་ནི་རང་རིག་གི་དབང་གིས་སྐྱེ་བ་མ་ཡིན་ཏེ་སྔར་སྔོན་པོ་མཐོང་བའི་ཤེས་པ་དང་ཕྱིས་སྔོན་པོ་མཐོང་བའི་དྲན་པའི་ཤེས་པ་གཉིས་ཡུལ་གཅིག་པའི་རྒྱུ་མཚན་གྱིས་སྔར་ངས་མཐོང་སྙམ་དུ་དྲན་པ་སྐྱེ་བ་ཡིན་པའི་ཕྱིར་རོ། །དེ་ཡང་གང་ཟག་སྔ་ཕྱི་གཉིས་ང་ཙམ་གྱི་མཚན་གཞི་དང་སྔོན་པོ་སྔ་ཕྱི་གཉིས་སྔོ་ཙམ་གྱི་མཚན་གཞི་ཡིན་པས་སོ། །དེས་ན་མྱོང་དྲན་གཉིས་རྫས་ཐ་དད་དུ་གྲུབ་ན་བློ་ལྷན་སྐྱེས་ཀྱི་རྫས་ཐ་དད་དུ་འཛིན་པར་འགྱུར་ལ་དེ་ལྟ་ན་སྔར་སྔོ་འཛིན་གྱིས་མཐོང་བ་ལ། ཕྱིས་དྲན་པས་མཐོང་ཞེས་མི་འཛིན་པས་མྱོང་དྲན་གཉིས་ཡུལ་གཅིག་པ་འགལ་ཞིང་སྔར་ངས་མཐོང་ངོ་སྙམ་པའི་དྲན་པ་སྐྱེ་བར་ཡང་འགལ་ལོ། །དེ་ལྟར་ན་མྱོང་དྲན་གཉིས་རྫས་ཐ་དད་མ་ཡིན་ཞིང་བློ་ལྷན་སྐྱེས་ཀྱི་རྫས་ཐ་དད་དུ་ཡང་མི་འཛིན་པས་སྔ་མས་ཡུལ་དེ་སྤྱད་པ་ལ་ཕྱིས་དྲན་པས་ངས་ཡུལ་དེ་སྤྱད་དོ་ཞེས་འཛིན་པ་ཡང་མི་འགལ་ལོ། །འདི་ཡང་ཐ་སྙད་ཙམ་དུ་གྲུབ་པ་ཡིན་གྱི་རང་གི་མཚན་ཉིད་ཀྱིས་གྲུབ་པ་མ་ཡིན་པའི་ཕྱིར་མྱོང་དྲན་གྱི་ཚུལ་དེ་ལྟར་འཐད་དོ། །མྱོང་བ་ལ་རང་མྱོང་དང་གཞན་མྱོང་གཉིས་སུ་ཁ་ཚོན་ཆོད་པ་ཡང་མི་རིགས་ཏེ། དཔེར་ན་མར་མེས་རང་གི་རང་མི་གསལ་ཞིང་གཞན་གྱིས་ཀྱང་གསལ་བར་བྱེད་པ་མ་ཡིན་ཡང་མར་མེ་གསལ་བར་འདོད་དགོས་པ་བཞིན་ནོ། །གལ་ཏེ་མར་མེ་རང་མི་གསལ་ཡང་ཚད་མས་མ་གྲུབ་པའི་སྐྱོན་མེད་ལ་ཤེས་པས་རང་མི་རིག་ན་ཚད་མས་མ་གྲུབ་པའི་སྐྱོན་ཡོད་པས་མར་མེ་དང་མི་མཚུངས་སོ་ཤེ་ན། འོ་ན་མར་མེ་ཆོས་ཅན། གསལ་བར་མ་གྲུབ་པར་ཐལ། རང་གིས་ཀྱང་གསལ་བར་མི་བྱེད། གཞན་གྱིས་ཀྱང་གསལ་བར་མི་བྱེད་པའི་ཕྱིར་རོ། ཁྱབ་པ་སྒྲིགགལ་ཏེ་རང་བཞིན་གང་གིས་ཀྱང་གསལ་བར་མི་བྱེད་ཀྱང་བུམ་སོགས་གསལ་བར་བྱེད་པས་གསལ་བར་གྲུབ་བོ།

།ཞེ་ན། འོ་ན་རང་གཞན་གང་གིས་ཀྱང་ཤེས་པར་མི་བྱེད་ཀྱང་བུམ་སོགས་ཤེས་པས་ཤེས་པར་གྲུབ་བོ། །གལ་ཏེ་གཞན་མི་རིགས་པར་ཐལ། རང་མི་རིགས་པའི་ཕྱིར། དེས་ན་ཡུལ་ཤེས་པ་རང་རིག་ལ་རག་ལས་སོ་ཞེ་ན། གཞན་མི་གསལ་བར་ཐལ། རང་མི་གསལ་བའི་ཕྱིར༑ དེས་ན་གཞན་གསལ་བ་རང་གསལ་བ་ལ་རག་ལས་སོ་ཞེས་རྣམ་པ་ཀུན་དུ་མཚུངས་སོ། ཁ་ཅིག་རང་རིག་བདེན་པར་གྲུབ་པ་འགོག་ཅིང་རང་རིག་མི་འགོག་གོ་ཞེ་ན། དེ་ལྟ་ན་མར་མེས་རང་གི་རང་གསལ་བར་འགྱུར་ལ། འདོད་ན་མུན་པས་ཀྱང་རང་གིས་རང་སྒྲིབ་པར་འགྱུར་རོ། །དེ་ཡང་རྩ་ཤེས་ལས། མར་མེ་རང་དང་གཞན་གྱི་དངོས། །གལ་ཏེ་སྣང་བར་བྱེད་གྱུར་ན། །མུན་པའང་རང་དང་གཞན་གྱི་དངོས། །སྒྲིབ་པར་འགྱུར་བ་ཐེ་ཚོམ་མེད། །ཅེས་གསུངས་པ་ལྟར་རོ། ། དེས་ན་འདི་གསུམ་ཐ་སྙད་དུ་གྲུབ་ན་གྲུབ་མཉམ་དང༌། མ་གྲུབ་ན་མ་གྲུབ་མཉམ་དུ་མཚུངས་ཏེ། རང་རིག་གྲུབ་ལ་གཞན་གཉིས་མ་གྲུབ་པའི་རྒྱུ་མཚན་མེད་པའི་ཕྱིར་དང༌། ལུང་ལས་ཀྱང་ཁྱད་པར་མ་བཤད་པའི་ཕྱིར་རོ། །ཇི་ལྟར་རལ་གྲི་རང་གིས་སོ། །གཅོད་པར་མི་བྱེད་སོར་མོ་ནི། །རང་ལ་རེག་པར་མི་བྱེད་ལྟར། །རང་གི་སེམས་ཀྱང་དེ་བཞིན་ནོ། །ཞེས་ལང་ཀར་གཤེགས་པའི་མདོ་འདི་རང་རིག་མེད་པའི་ཤེས་བྱེད་དུ་འཇུག་འགྲེལ་དུ་དྲངས་པས་ཀྱང་རང་རིག་མེད་པར་ཤེས་ཏེ༑ དཔེ་དོན་འདི་གཉིས་ཀྱང་ཐ་སྙད་དུ་ཡོད་ན་ཡོད་མཉམ་དུ་མེད་ན་མེད་མཉམ་དུ་མཚུངས་པའི་ཕྱིར་རོ། །རྩོད་བཟློག་ལས་ཀྱང༌། གལ་ཏེ་རང་ལས་ཚད་མ་གྲུབ། །གཞལ་བྱ་རྣམས་ལ་མ་ལྟོས་པར། ཁྱོད་ཀྱིས་ཚད་མ་གྲུབ་འགྱུར་འདིར༑ ༑གཞན་ལ་མི་ལྟོས་རང་གྲུབ་འགྱུར། །ཞེས་དང༌། རང་རིག་གྲུབ་ན་གཞན་ལ་ལྟོས་མེད་དུ་གྲུབ་པར་འགྱུར་ལ། འདོད་ན་བདེན་གྲུབ་ཏུ་འགྱུར་རོ་ཞེས་རང་རིག་གྲུབ་ན་བདེན་པར་གྲུབ་དགོས་པར་འཕུལ་བའོ། །དེ་ཡང་རང་རིག་ཁས་ལེན་ན་དཔྱད་པའི་དོན་དུ་སོང་བས་གཞལ་བྱ་ལ་ལྟོས་མེད་དུ་གསལ་ཞེས་འཕེན་པའོ། །དེས་ན་རང་རིག་མ་གྲུབ་ཀྱང་བྱེད་པ་པོ་ལས་ལ་བརྟེན་བྱས་ཤིང་ཞེས་སོགས་གསུངས་པ་ལྟར་ཡུལ་ཡུལ་ཅན་ཕན་ཚུན་ལྟོས་ནས་འཇོག་པས་ཡུལ་ཅན་མ་གྲུབ་པའི་སྐྱོན་ཡང་མེད་དོ།

།ལྟོས་པའི་ཚུལ་ཇི་ལྟ་བུ་ཞེ་ན། སྔོན་པོ་མེད་ན་སྔོན་འཛིན་ཤེས་པས་ཅི་ཞིག་མཐོང་སྔོ་འཛིན་མེད་ན་སྔོན་པོ་གང་གིས་མཐོང་ཞེས་རག་ལས་པའི་ཚུལ་གྱིས་གྲུབ་པས་འཇིག་རྟེན་ན་གྲགས་པ་ལྟར་ཁས་ལེན་ལ་དེ་ལས་གཞན་དུ་དཔྱད་ནས་ཁས་མི་ལེན་ནོ། །དེས་ན་ཀུན་གཞི་དང་རང་རིག་འགོག་པའི་རིགས་པ་ཤིན་དུ་ཕྲ་མོ་རྣམས་ལ་གོ་ནས་ཀུན་གཞི་དང་རང་རིག་ཐ་སྙད་དུ་ཡོད་པར་འདོད་པ་ནི་འཕགས་པ་ཡབ་སྲས་ཀྱི་དགོངས་པ་ལས་ཕྱི་རོལ་ཏུ་གྱུར་པའོ། །ལྔ་པ་ཐ་སྙད་དུ་ཕྱི་རོལ་གྱི་དོན་ཁས་ལེན་པ་ལ། གཞན་གྱི་འདོད་པ་བརྗོད་པ་དང༌། དེ་དགག་པ་དང༌། རྩོད་པ་སྤོང་བའོ། །དང་པོ་ནི། ཉི་ཤུ་པ་ལས། དྲུག་གིས་གཅིག་ཅར་སྦྱར་བ་ན། །ཕྲ་རབ་རྡུལ་ཆ་དྲུག་ཏུ་འགྱུར། །དྲུག་པོ་དག་ནི་སྒོ་གཅིག་ན། །གོང་བུ་རྡུལ་ཕྲན་ཙམ་དུ་འགྱུར། །ཞེས་གསུངས་པ་ལྟར་སེམས་ཙམ་པས་རྡུལ་ཕྲན་ཆ་མེད་བཀག་ནས་ཕྱི་དོན་མེད་པར་འདོད་པ་དང༌། དབུ་མ་རྒྱན་ལས། འབྱར་བ་དང་ནི་བསྐོར་བའམ། །བར་མེད་རྣམ་པར་གནས་ཀྱང་རུང༌༑ ༑དབུས་ནས་རྡུལ་ཕྲན་རྡུལ་གཅིག་ལ། །བལྟས་པའི་རང་བཞིན་གང་ཡིན་པ༑ ༑རྡུལ་ཕྲན་གཞན་ལ་ལྟ་བ་ཡང༌། །གལ་ཏེ་དེ་ཉིད་ཡིན་བརྗོད་ན། །དེ་ལྟ་ཡིན་ན་ས་ཆུ་སོགས། །ཇི་ལྟར་རྒྱས་འགྱུར་མ་ཡིན་ནམ། །རྡུལ་ཕྲན་གཞན་ལ་ལྟས་པའི་ངོས། །གལ་ཏེ་གཞན་དུ་འདོད་ན་ནི། །རབ་ཏུ་ཕྲ་རྡུལ་ཇི་ལྟ་བུ། ། གཅིག་པུ་ཆ་ཤས་མེད་པར་འགྱུར། །ཞེས་གསུངས་པ་ལྟར། ལྟ་མི་ལྟའི་དཔྱད་པ་བྱས་ནས་རྡུལ་ཕྲན་ཆ་མེད་བཀག་ནས་ཕྱི་རོལ་གྱི་དོན་མེད་པར་བཞེད་དོ། ། གཉིས་པ་ནི། རིགས་པ་དེ་དག་གི་རྡུལ་ཕྲན་ཆ་མེད་འགོག་ནུས་ཀྱང་ཕྱི་དོན་འགོག་མི་ནུས་ཏེ། གཞན་དུ་ན་ཤེས་པ་ལ་ཡང་དུས་ཀྱི་ཆ་ལ་དཔྱད་ནས་བཀག་པས་ཤེས་པ་ཆ་མེད་འགོག་ནུས་པས་ཤེས་པ་ཡང་མེད་པར་འགྱུར་རོ། །ཤེས་པ་ལ་དུས་ཀྱི་དཔྱད་པ་བྱས་ནས་བཀག་པས་ཤེས་པ་ཆ་མེད་ཁེགས་ཀྱང་ཤེས་པ་མི་ཁེགས་ཏེ་ཆ་བཅས་སུ་གྲུབ་པའི་ཕྱིར་རོ། །ཞེ་ན། ཕྱི་རོལ་གྱི་དོན་ལ་ཡང་མཚུངས་སོ༑

༑ཤེས་པ་དང་ཕྱི་རོལ་གྱི་དོན་ཡོད་མེད་མཚུངས་ཏེ། འཇུག་པ་ལས། གཟུགས་མེད་ན་ནི་སེམས་ཡོད་མ་འཛིན་གཅིག།སེམས་ཡོད་ཉིད་ནའང་གཟུགས་མེད་ལ་འཛིན་ཅིག །དེ་དག་ཤེས་རབ་ཚུལ་མདོར་སངས་རྒྱས་ཀྱིས། ། མཚུངས་པར་སྤངས་ཤིང་མངོན་པའི་ཆོས་ལས་གསུངས། །ཞེས་གསུངས་པ་ལྟར། ཤེས་ཕྱིན་ཀྱི་མདོ་ལས། ཕུང་པོ་ལྔ་རང་བཞིན་གྱིས་མེད་སྙམ་དུ་གསུངས་པ་དང༌། མངོན་པ་ལས་ཡོད་སྙམ་དུ་གསུངས་པའི་ཕྱིར་དང༌། འཇུག་པ་ལས། དེ་བློ་ལ་ལྟོས་གཉིས་ཆར་བདེན་པ་སྟེ། །དོན་གསལ་མཐོང་ལ་གཉིས་ཀའང་རྫུན་པ་ཡིན།། ཞེས་གསུངས་པ་ལྟར། རྨི་ལམ་སོགས་དང་མཚུངས་པར་གསུངས་ཏེ། དོན་ཤེས་གཉིས་དོན་དམ་པར་མེད་སྙམ་དང་ཐ་སྙད་དུ་ཡོད་སྙམ་དུ་མཚུངས་པའི་ཕྱིར། དེས་ན་ཤེས་པ་རང་བཞིན་གྱིས་ཡོད་ཕྱི་རོལ་གྱི་དོན་མེད་ཅེས་ཁྱད་པར་འབྱེད་པ་ནི༑ འཇིག་རྟེན་པའི་ཐ་སྙད་ལས་ཀྱང་རྒལ་ཞིང་དོན་དམ་པའི་རྣམ་གཞག་ལས་ཀྱང་རྒལ་བས་བདེན་པ་གཉིས་ཆར་ལས་ཉམས་པར་གསུང་སྟེ། བརྒྱ་པ་ལས། གཅིག་ཡོད་གཅིག་མེད་ཅེས་བྱ་བ། །དེ་ཉིད་མ་ཡིན་འཇིག་རྟེན་པའང་མིན། ། དེས་ན་འདི་ཡོད་འདི་མེད་ཅེས། །བརྗོད་པ་ཉིད་དུ་ནུས་མ་ཡིན། །ཞེས་པའི་ཕྱིར་རོ། །གསུམ་པ་ནི། སེམས་ཙམ་པ་ན་རེ། ས་བཅུ་པའི་མདོ་ལས། ཁམས་གསུམ་པོ་འདི་དག་ནི་སེམས་ཙམ་མོ་ཞེས་གསུངས་པ་ཙམ་གྱི་སྒྲ་སྨོས་པ་དོན་མེད་པར་འགྱུར་རོ་ཞེ་ན། ཙམ་གྱི་སྒྲས་ཕྱི་དོན་འགོག་པ་མ་ཡིན་ཏེ། སེམས་ལས་གཞན་པའི་འཇིག་རྟེན་གྱི་བྱེད་པ་པོ་ཡོད་པ་དཔྱད་པ་ཡིན་ནོ། །ཕྱི་དོན་མི་བཞེད་པའི་དབུ་མ་རང་རྒྱུད་པ་རྣམས་ན་རེ། རིགས་པ་དྲུག་ཅུ་པ་ལས། འབྱུང་བ་ཆེ་ལ་སོགས་བཤད་པ། །རྣམ་པར་ཤེས་སུ་ཡང་དག་འདུད། །ཞེས་སོགས་ཀྱིས་ཕྱི་དོན་མེད་པར་བསྟན་པ་མིན་ནམ་ཞེ་ན། ལུང་དེས་ནི་ཕྱི་དོན་འགོག་པ་མ་ཡིན་ཏེ། འབྱུང་བ་ལ་སོགས་པ་ནི། རང་ལ་དམིགས་པའི་རྣམ་ཤེས་ལ་རང་གི་རྣམ་པ་བཞག་པ་ཙམ་གྱི་སྒོ་ནས་རྣམ་ཤེས་སུ་འདུ་བར་གསུངས་པ་ཡིན་ནོ། །གཞན་དུ་ན་བྱང་ཆུབ་སེམས་འགྲེལ་ལས།

འདི་དག་ཐམས་ཅད་སེམས་ཙམ་ཞེས། །ཐུབ་པ་ཡིས་ནི་གང་གསུངས་པ། །བྱིས་རྣམས་སྐྲག་པ་སྤོང་དོན་ཏེ། །དེ་ནི་དེ་བཞིན་ཉིད་མ་ཡིན། །ཞེས་ཕྱི་རོལ་མེད་པར་གསུངས་པ་ཡང་ཇི་ལྟར་དྲངས། དྲུག་པ་ཉན་རང་ལ་ཆོས་ཀྱི་བདག་མེད་རྟོགས་པ་ཡོད་པར་སྟོན་པ་ནི། གང་ཟག་གི་བདག་མེད་པར་རྟོགས་ན་ཆོས་ཀྱི་བདག་མེད་ལ་བློ་ཁ་ཕྱོགས་པའི་ཚེ་ཆོས་ཀྱི་བདག་མེད་རྟོགས་པར་ཐལ། གང་ཟག་གི་བདག་མེད་དང་ཆོས་ཀྱི་བདག་མེད་ཀྱི་དགག་བྱ་ལ་ཕྲ་རགས་ཀྱི་ཁྱད་པར་མེད་ཅིང་བཀག་པ་ལ་རྣམ་པ་མི་འདྲ་བ་འཆར་རྒྱུ་མེད་པའི་ཕྱིར་རོ། །དེ་ཡང་གང་ཟག་གི་བདག་མེད་རྟོགས་ན་གང་ཟག་བདེན་མེད་དུ་རྟོགས་དགོས་ལ་དེ་ལྟ་ན་ཕུང་པོ་ཡང་བདེན་མེད་དུ་རྟོགས་ནུས་པའི་ཕྱིར་ཆོས་རང་བཞིན་མེད་པ་རྟོགས་པ་ཡོད་པར་གྲུབ་བོ། །གང་ཟག་བདེན་མེད་དུ་མ་རྟོགས་པར་ཕུང་པོ་ལྔ་དང་མཚན་ཉིད་མི་མཐུན་པའི་རང་རྐྱ་ཐུབ་པའི་རྫས་ཡོད་ཀྱི་བདག་ཙམ་མེད་པར་རྟོགས་ཀྱང་འཁོར་བ་ལས་གྲོལ་བར་མི་ནུས་ཏེ་སྔར་རྟགས་ཀྱི་དགག་བྱ་འཛིན་པའི་བློ་ངོས་བཟུང་བའི་སྐབས་སུ་བཀག་ཟིན་པའི་ཕྱིར་དང༌། ཤིན་དུ་གནད་ཆེ་བར་སྣང་བས་ད་དུང་ཡང་མཚུངས་པའི་སྒོ་ནས་དགག་པར་བྱའོ། །དེ་ཡང་འདི་ལྟར་སེམས་ཙམ་པས་འདོད་པའི་གཟུང་འཛིན་རྫས་ཐ་དད་ཀྱིས་སྟོང་པར་རྟོགས་པ་ཙམ་གྱིས་རྣམ་མཁྱེན་ཐོབ་པར་བྱེད་པའི་དེ་ཁོ་ན་ཉིད་ཀྱི་ལྟ་བ་ཡོངས་སུ་རྫོགས་པར་ཐལ། ཕུང་པོ་ལྔ་དང་མཚན་ཉིད་མི་མཐུན་པའི་རང་རྐྱ་ཐུབ་པའི་རྫས་ཡོད་མེད་པར་རྟོགས་པ་ཙམ་གྱིས་ས་ཐོབ་པར་བྱེད་པའི་ལྟ་བ་ཡོངས་སུ་རྫོགས་པའི་ཕྱིར་རོ། །གཟུང་འཛིན་རྫས་ཐ་དད་ཀྱིས་སྟོང་པར་རྟོགས་པ་ཙམ་གྱིས་རྣམ་མཁྱེན་ཐོབ་མི་ནུས་ཏེ། རྣམ་མཁྱེན་ཐོབ་པ་ལ་རྣམ་ཤེས་བདེན་མེད་དུ་རྟོགས་དགོས་པའི་ཕྱིར་རོ། །ཞེ་ན། འོ་ན་གང་ཟག་གི་བདག་མེད་རགས་པ་མེད་པར་རྟོགས་པ་ཙམ་གྱིས་ཀྱང་ཐར་པ་ཐོབ་མི་ནུས་ཏེ། ཐར་པ་ཐོབ་པ་ལ་གང་ཟག་བདེན་མེད་དུ་རྟོགས་དགོས་པའི་ཕྱིར་རོ།

།ཞེས་རྣམ་པ་ཀུན་དུ་མཚུངས་སོ། །དེས་ན་གང་ཟག་རང་བཞིན་གྱིས་མེད་པར་མ་རྟོགས་ན་སྲིད་པ་ལས་གྲོལ་བ་མི་སྲིད། ཇི་སྲིད་བདེན་འཛིན་ཡོད་པ་ཇི་སྲིད་དུ་འཁོར་བ་ལས་མི་གྲོལ་བའི་ཕྱིར་རོ། །དེ་ཡང་རིན་ཆེན་ཕྲེང་བ་ལས། །ཇི་སྲིད་ཕུང་པོར་འཛིན་ཡོད་པ། །དེ་སྲིད་དེ་ལ་ངར་འཛིན་ཡོད། །ངར་འཛིན་ཡོད་ན་ཡང་ལས་ཏེ།། དེ་ལས་ཀྱང་ནི་སྐྱེ་བར་འགྱུར། །ཞེས་གསུངས་སོ། །བདུན་པ་སྒྲིབ་པ་གཉིས་ཀྱི་འཇོག་ཚུལ་ལ། སེམས་ཙམ་པའི་བཞེད་པ་དང༌༑ དབུ་མ་པའི་བཞེད་པའོ། །དང་པོ་ནི། སློབ་དཔོན་དབྱིག་གཉེན་ནི་མ་རིག་པ་ནི་ཕུང་པོ་ལྔའི་གནས་ལུགས་ལ་རྨོངས་པ་ཙམ་གྱིས་མ་རྟོགས་པའི་བློ་ཡིན་གྱི་ལོག་རྟོག་མ་ཡིན་ནོ། །འཇིག་ལྟ་ནི་གང་ཟག་གི་བདག་དང་བདག་གི་བར་སྒྲོ་འདོགས་པའི་ལོག་རྟོག་ཡིན་ཞིང་མ་རིག་པ་དང་མཚུངས་ལྡན་དུ་བཤད་པས་མ་རིག་པ་དང་རྫས་ཐ་དད་དུ་བཞེད་དོ། །སློབ་དཔོན་ཕྱོགས་གླང་ཡབ་སྲས་ནི་འཇིག་ལྟ་ཡང་ཉོན་མོངས་པ་ཅན་གྱི་མ་རིག་པ་དང་མཚུངས་ལྡན་དུ་བཤད་པ་དང་ཡང་མི་འགལ་ཏེ། མ་རིག་པའི་ཕྱོགས་གཅིག་ཡིན་པ་ཙམ་གྱིས་མ་རིག་པ་དང་ལྡན་པར་བཤད་དོ། །ཞེས་བཞེད་དོ། །དེ་ལྟ་བུའི་ཉོན་མོངས་པ་ས་བོན་དང་བཅས་པ་རྣམས་ཉོན་སྒྲིབ་དང་གཟུང་འཛིན་རྫས་ཐ་དད་དུ་འཛིན་པའི་རྟོག་པ་ས་བོན་དང་བཅས་པ་རྣམས་ཤེས་སྒྲིབ་ཏུ་བཞེད་དོ། །དབུ་མ་པའི་འདོད་ཚུལ་ལ། རང་རྒྱུད་པ་རྣམས་ནི་ཉོན་མོངས་པ་ཅན་གྱི་མ་རིག་པ་ཡེ་ཤེས་ཀྱི་འགལ་བ་མི་མཐུན་སོགས་སུ་བཞེད་ཅིང་ཉོན་སྒྲིབ་ངོས་འཛིན་ཚུལ་ཡང་སེམས་ཙམ་པ་ལྟར་བྱེད་ལ་བདེན་འཛིན་ས་བོན་དང་བཅས་པ་ཤེས་སྒྲིབ་ཏུ་བཞེད་དོ། །ཐལ་འགྱུར་བས་ནི་ཕུང་པོ་ལྔ་དང་མཚན་ཉིད་མི་མཐུན་པའི་རང་རྐྱ་ཐུབ་པའི་ས་རྫས་ཡོད་དུ་འཛིན་པ་ནི་འཇིག་ལྟ་ལྷན་སྐྱེས་མ་ཡིན་ཏེ་བློ་ལྡན་སྐྱེས་ལ་འཛིན་ཚུལ་དེ་ལྟ་བུ་མེད་པའི་ཕྱིར་རོ། །དེ་ཡང་ལག་པ་ན་བ་ལ་ང་ནའོ་ཞེས་པའི་ཐ་སྙད་སྐྱོན་མེད་ཡིན་པའི་ཕྱིར་དང༌།

ཕུང་པོ་དེ་དང་དེ་ལྟ་བུའི་བདག་གཉིས་ཐ་དད་དུ་འཛིན་པ་ནི་གྲུབ་མཐས་བཏགས་ནས་འཛིན་པ་ཡིན་གྱི་བློ་ལྷན་སྐྱེས་ལ་ཐ་དད་དུ་འཛིན་པ་མེད་པའི་ཕྱིར་རོ། །གཟུང་འཛིན་རྫས་ཐ་དད་དུ་འཛིན་པའི་རྟོག་པ་ཡང་ཀུན་བཏགས་ཡིན་གྱི་ལྷན་སྐྱེས་མ་ཡིན་ཏེ་འཇིག་རྟེན་པའི་བློ་ལྡན་སྐྱེས་ལ་རྒྱུ་འབྲས་རྫས་ཐ་དད་དུ་འཛིན་པ་མེད་པའི་ཕྱིར་རོ། །དེ་ཡང་འཇུག་པ་ལས། གང་ཕྱིར་འཇིག་རྟེན་ས་བོན་ཙམ་བཏབ་ནས། །བདག་གི་བུ་འདི་སྐྱེད་ཅེས་སྨྲ་བྱེད་ཅིང༌། ། ཤིང་ཡང་བཙུགས་སོ་སྙམ་དུ་རྟོག་དེས་ན། །གཞན་ལས་སྐྱེ་བ་འཇིག་རྟེན་ལས་ཀྱང་མེད། །ཞེས་པ་དང༌། དེའི་རིགས་པ་སྦྱར་ན། གང་ཕྱིར་འཇིག་རྟེན་ལག་པ་ན་བ་ལ། །བདག་ནི་ནའོ་སྙམ་དུ་རྟོག་དེས་ན། །དེ་གཉིས་རྫས་གཞན་འཇིག་རྟེན་ལས་ཀྱང་མེད། །ཅེས་རིགས་པས་འཐོབ་པའི་ཕྱིར་རོ། །དེས་ན་བཙུགས་པའི་ས་བོན་ཤིང་སྡོང་དང་ན་བའི་ལག་པ་གང་ཟག་མ་ཡིན་ཡང་ཤིང་སྡོང་བཙུགས་པ་དང་གང་ཟག་དེ་ན་བར་འཇོག་ནུས་ཏེ། གཞན་དུ་ན་འཇིག་རྟེན་པའི་རྣམ་གཞག་ཐམས་ཅད་འཇིག་པར་འགྱུར་རོ། །བདེན་འཛིན་ས་བོན་དང་བཅས་པ་ཉོན་སྒྲིབ་དང་ཉོན་མོངས་པའི་བག་ཆགས་ཐམས་ཅད་དེའི་འབྲས་བུ་གཉིས་སྣང་འཁྲུལ་བའི་ཆ་ཐམས་ཅད་ཤེས་སྒྲིབ་ཡིན་ཏེ། འཇུག་འགྲེལ་ལས། དེ་ལ་མ་རིག་པའི་བག་ཆགས་ནི་ཤེས་བྱ་ཡོངས་སུ་གཅོད་པའི་གེགས་སུ་གྱུར་པ་ཡིན་ལ། འདོད་ཆགས་ལ་སོགས་པའི་བག་ཆགས་ཡོད་པ་ནི་ལུས་དང་ངག་གི་འཇུག་པ་དེ་ལྟ་བུའི་རྒྱུ་ཡང་ཡིན་ཏེ་མ་རིག་པ་དང༌། འདོད་ཆགས་ལ་སོགས་པའི་བག་ཆགས་དེ་ཡང་རྣམ་པ་ཐམས་ཅད་མཁྱེན་པ་དང་སངས་རྒྱས་ཁོ་ན་ལ་ལྡོག་པར་འགྱུར་གྱི་གཞན་དག་ལ་ནི་མ་ཡིན་ནོ། །ཞེས་གསུངས་སོ། །བརྒྱད་པ་སངས་རྒྱས་ཀྱི་མཁྱེན་པའི་ཚུལ་ནི། ཇི་ལྟ་བ་མཁྱེན་པའི་ཚུལ་དང༌༑ ༑ཇི་སྙེད་པ་མཁྱེན་པའི་ཚུལ་ལོ། །དང་པོ་ལ། གཞན་ལུགས་དགག་པ་དང༌༑ རང་ལུགས་བཞག་པ་དང༌། རྩོད་པ་སྤོང་བའོ། །དང་པོ་ལ་ཁས་བླངས་བརྗོད་པ་དང༌། དགག་པ་དངོས་སོ།

།དང་པོ་ནི། སངས་རྒྱས་ཀྱི་མཉམ་བཞག་ཡེ་ཤེས་ལ་ཡུལ་ཡོད་ན་ཡུལ་རྒྱང་ཆད་དུ་སྣང་བར་འགྱུར་བས་གཉིས་སྣང་དང་བཅས་པར་འགྱུར་ལ། འདོད་ན་འཁྲུལ་ཤེས་སུ་འགྱུར་རོ། །འདོད་ན་སངས་རྒྱས་ཀྱི་ས་ན་མ་རིག་པ་མ་ལོག་པར་འགྱུར་ཏེ། སངས་རྒྱས་ཀྱི་ས་ན་འཁྲུལ་གཞི་ཡོད་པའི་ཕྱིར། ཁྱབ་པ་ཡོད་དེ། ཁྲུས་བྱེད་དེ་མ་རིག་པའི་དབང་གིས་ཡིན་པའི་ཕྱིར་རོ༑ ༑དེས་ན་སངས་རྒྱས་རང་སྣང་ལ་ཡེ་ཤེས་མེད་ཅིང་སྐུ་དང་ཡེ་ཤེས་ཀྱི་རྣམ་བཞག་གཞན་འབའ་ཞིག་ཡིན་ནོ། །འོ་ན་མཁྱེན་པ་མེད་པས་གཞན་དོན་བྱེད་པ་འགལ་ལོ་ཞེ་ན། མི་བྱ་སྟེ། སེམས་ཅན་གྱི་དོན་བྱེད་པ་ནི་ཡིད་བཞིན་གྱི་ནོར་བུའམ་ནམ་མཁའ་ལྡིང་གི་མཆོད་སྡོང་ལ་བརྟེན་ནས་དགོས་འདོད་འབྱུང་བ་བཞིན་ནོ། །ཞེ་ན། གཉིས་པ་ནི། སངས་རྒྱས་ལ་མཉམ་བཞག་ཡེ་ཤེས་ཡོད་དམ་མེད༑ ཡོད་ན་ཡུལ་མེད་པར་འགལ་ལ། མེད་ན་རྗེ་བོ་ཡང་མེད་པར་འགྱུར་ལ། འདོད་ན་ཆོས་ཀྱི་འཁོར་ལོ་མཐར་ཐུག་སྐོར་བ་མེད་པར་ཐལ། ཆོས་འཁོར་སྐོར་བའི་བདག་རྐྱེན་རྣམ་མཁྱེན་མེད་པའི་ཕྱིར་རོ། །མདོ་ལས་རྣམ་པ་ཐམས་ཅད་མཁྱེན་པ་ཉིད་མ་ཐོབ་པར་ཆོས་ཀྱི་འཁོར་ལོ་སྐོར་བར་མི་ནུས་སོ། 

།ཞེས་གསུངས་སོ། །སངས་རྒྱས་ཀྱི་སྤངས་པ་མཐར་ཐུག་མེད་པར་ཐལ། སངས་རྒྱས་ཀྱི་རྟོགས་པ་མཐར་ཐུག་མེད་པའི་ཕྱིར་རོ། ཁྱབ་པ་ཡོད་དེ། སྤངས་པའི་ཁྱད་པར་རྟོགས་པས་རབ་ཏུ་ཕྱེ་བའི་ཕྱིར་རོ། །སངས་རྒྱས་ཀྱི་གཟུགས་སྐུ་བེམ་པོ་འབའ་ཞིག་ཏུ་ཐལ། སངས་རྒྱས་ཀྱི་སྐུའི་རྣམ་གཞག་རུང་བ་གང་གི་སངས་རྒྱས་ཀྱི་མཁྱེན་པ་མེད་པའི་ཕྱིར་རོ། །ཐལ་འགྱུར་རྣམས་ཀྱི་རྟགས་ཁས་བླངས་སོ། །གལ་ཏེ་གཟུགས་སྐུ་ཡང་གཞན་ངོའི་རྣམ་གཞག་ཙམ་ཡིན་གྱི་རང་སྣང་ལ་མ་གྲུབ་བོ་ཞེ་ན༑ ཁྱོད་ཀྱི་ལྟར་ན་སངས་རྒྱས་ཀྱི་ས་ན་སེམས་དང་སེམས་བྱུང་མེད་པར་འདོད་པ་དང༌། སེམས་འགགས་པ་དེ་སྐུ་ཡིས་མངོན་སུམ་དུ་མཛད་ཅེས་སེམས་འགགས་པ་གཟུགས་ཀྱི་སྐུས་མངོན་སུམ་དུ་བྱེད་པར་འདོད་པ་འབྲེལ་མེད་དུ་འགྱུར་ཏེ། གཟུགས་སྐུ་ཡང་གཞན་སྣང་འབའ་ཞིག་ལ་བཞག་པ་ཡིན་གྱི། སངས་རྒྱས་རང་སྣང་མ་གྲུབ་པའི་ཕྱིར་རོ། །ཞན་ཡང་སངས་རྒྱས་རང་སྣང་ལ་ཡེ་ཤེས་མེད་ཅེས་པའི་དོན་ཡང་གང་ལ་བྱེད་གལ་ཏེ་སངས་རྒྱས་ཡེ་ཤེས་ཚད་མས་མ་གྲུབ་པ་ལ་བྱེད་ན་ལམ་གྱི་སྐབས་སུ་རྒྱུ་ཐབས་ཤེས་གཉིས་ལ་འབད་པ་དོན་མེད་པར་ཐལ༑ འབྲས་བུ་མཁྱེན་པ་མཐར་ཐུག་མཐོབ་པ་མེད་པའི་ཕྱིར། རྒྱུ་ཚོགས་གཉིས་ཚད་མས་མ་གྲུབ་པར་ཐལ། འབྲས་བུ་ཡེ་ཤེས་ཀྱི་སྐུ་དང་གཟུགས་ཀྱི་སྐུ་ཚད་མས་མ་གྲུབ་པའི་ཕྱིར་རོ། །གལ་ཏེ་ཚད་མས་མ་གྲུབ་ཀྱང་སངས་རྒྱས་རང་ལ་མ་གྲུབ་པ་ལ་བྱེད་དོ་ཞེ་ན། སངས་རྒྱས་ཀྱི་ཡེ་ཤེས་དེ་སངས་རྒྱས་ལ་མ་གྲུབ་ན་གཞན་སུ་ལ་གྲུབ་ཅེས་སྨྲོས་ཤིག དེས་ན་སྐྱབས་གནས་ལ་ཡིད་མ་ཆེས་པའི་སྐུར་འདེབས་ཆེན་པོ་ཡིན་པས་རྣམ་པ་ཀུན་ཏུ་སྤང་བར་བྱའོ། །གཞན་ཡང་དོན་དམ་པའི་བདེན་པ་ཡོད་དམ་མེད་ཡོད་ན་འཕགས་པའི་མཉམ་བཞག་ཡེ་ཤེས་ཀྱི་ཡུལ་མིན་ན་བློ་གཞན་གྱི་ཡང་ཡུལ་མིན་པར་མཚུངས་པའི་ཕྱིར་རོ། །ཡུལ་མ་ཡིན་ན་ཡོད་པར་འགལ་ལོ། །གལ་ཏེ་དོན་དམ་པའི་བདེན་པ་ཡོད་པ་མ་ཡིན་ཏེ། འཇུག་འགྲེལ་དུ་མདོ་དྲངས་ནས་དོན་དམ་པའི་བདེན་པ་ཐམས་ཅད་མཁྱེན་པའི་ཡེ་ཤེས་ཀྱི་ཡུལ་ལས་ཀྱང་འདས་པར་བཤད་པའི་ཕྱིར་རོ།

།ཞེ་ན། དོན་དམ་པའི་བདེན་པ་ཡོད་པ་མ་ཡིན་ན་དེ་རྟོགས་པའི་ཕྱིར་བྱང་ཆུབ་སེམས་དཔའ་རྣམས་དཀའ་བ་སྤྱོད་པ་དོན་མེད་པ་དང་སྟོང་ཉིད་རྟོགས་པའི་ལྟ་བ་ནོར་མ་ནོར་གྱི་དཔྱད་པ་དུ་མ་ཞིག་བྱེད་པའི་འབད་པ་ཡང་དོན་མེད་པ་དང་དོན་དམ་པ་ལ་མཁས་པ་ཞེས་པའི་ཐ་སྙད་ཡང་མི་སྲིད་པར་འགྱུར་རོ། །དེ་ཡང་འཇུག་འགྲེལ་ལས། ཤེས་བྱེད་ཀྱི་མདོ་དང་བཅས་པ་སྒྲུབ་སྟེ། དེ་དག་གི་རང་བཞིན་ཡང་གང་ཞིག་ཅེ་ན། དེ་དག་གི་བཅོས་མ་མ་ཡིན་པ་དང་གཞན་ལ་ལྟོས་པ་མེད་པ་གང་ཡིན་པ་སྟེ། མ་རིག་པའི་རབ་རིབ་དང་བྲལ་བའི་ཤེས་པས་རྟོགས་པར་བྱ་བའི་རང་གི་ངོ་བོའོ། །སྤྱི་དེ་ཡང་ཡོད་དམ་མེད་ཅེས་དེ་སྐད་དུ་སྨྲ། གལ་ཏེ་མེད་ན་ནི་སྤྱིའི་དོན་དུ་བྱང་ཆུབ་སེམས་དཔའ་རྣམས་ཕ་རོལ་ཏུ་ཕྱིན་པའི་ལམ་སྒོམ་པར་འགྱུར་ཏེ། གང་གི་ཕྱིར་ཆོས་ཉིད་དེ་རྟོགས་པར་བྱ་བའི་ཕྱིར་བྱང་ཆུབ་སེམས་དཔའ་རྣམས་དེ་ལྟར་དཀའ་བ་བརྒྱ་ཕྲག་རྩོམ་པ་ཡིན་ནོ། །ཇི་སྐད་དུ་རིགས་ཀྱི་བུ་དོན་དམ་པ་ནི་སྐྱེ་བ་མེད་པ་དང་འགག་པ་མེད་པ་དང༌། འཇིག་པ་མེད་པ་དང༌། འོང་བ་མེད་པ་དང་འགྲོ་བ་མེད་པ་དང་ཡི་གེ་རྣམས་ཀྱི་བརྗོད་པར་བྱ་བ་མ་ཡིན་པ་དང་ཡི་གེ་རྣམས་ཀྱི་རབ་ཏུ་བསྙད་དུ་མེད་ཅིང༌། སྤྲོས་པས་རྟོགས་པར་བྱ་བ་མ་ཡིན་པ་སྟེ་རིགས་ཀྱི་བུ་དོན་དམ་པ་ནི་བརྗོད་དུ་མེད་ཅིང་ཞི་བ་འཕགས་པ་རྣམས་ཀྱི་སོ་སོ་རང་གི་རིག་པར་བྱ་བའོ། །རིགས་ཀྱི་བུ་གལ་ཏེ་དོན་དམ་པ་ནི་དེ་ལ་སྣང་བྱུང་ཡང་རུང་མ་བྱུང་ཡང་རུང་སྟེ། གང་གི་དོན་དུ་བྱང་ཆུབ་སེམས་དཔའ་རྣམས་སྐྲ་དང་ཁ་སྤུ་རྣམས་བྲེགས་ནས་གོས་ངུར་སྨྲིག་བགོས་ཏེ་ཡང་དག་པར་དད་པས་ཁྱིམ་ནས་ཁྱིམ་མེད་པར་རབ་ཏུ་འབྱུང་ཞིང་རབ་ཏུ་བྱུང་ནས་ཀྱང་ཆོས་དེ་ཉིད་ཐོབ་པར་བྱ་བའི་ཕྱིར་སྐྲའམ་གོས་ལ་མེ་ཤོར་བ་ལྟར་བརྩོན་འགྲུས་རྩོམ་ཞིང་གནས་པ་རྣམ་པར་འཇིགས་པར་མི་བྱེད་པའོ། །རིགས་ཀྱི་བུ་གལ་ཏེ་དོན་དམ་པ་ཡོད་པ་མ་གྱུར་ན་ནི་ཚངས་པར་སྤྱོད་པ་དོན་མེད་པར་འགྱུར་ཞིང་དེ་པ་རྣམས་འབྱུང་དོན་མེད་པར་འགྱུར་རོ།

།གང་གི་ཕྱིར་དོན་དམ་པ་དེ་ཡོད་པ་དེའི་ཕྱིར་བྱང་ཆུབ་སེམས་དཔའ་རྣམས་ལ་དོན་དམ་པ་ལ་མཁས་པ་ཞེས་བྱའོ། །ཞེས་གསུངས་སོ། །རྩ་ཤེ་ལས་ཀྱང༌༑ རྒྱལ་བ་རྣམས་ཀྱི་སྟོང་པ་ཉིད། །ལྟ་ཀུན་ངེས་པར་འབྱིན་པར་གསུངས། ། ཞེས་སྟོང་པ་ཉིད་རྟོགས་པའི་ཤེས་རབ་མཐར་འཛིན་གྱི་ལྟ་བ་ཀུན་འབྱིན་བྱེད་དུ་གསུངས་པ་དང༌། སྤྱོད་འཇུག་ལས་ཀྱང༌། ཉོན་མོངས་ཤེས་བྱའི་སྒྲིབ་པ་ཡི། ། མུན་པའི་གཉེན་པོ་སྟོང་པ་ཉིད། །ཅེས་སྟོང་ཉིད་རྟོགས་པའི་ཤེས་རབ་ཀྱིས་སྒྲིབ་གཉིས་སྤོང་བར་གསུངས་པའི་ཕྱིར་རོ། །དེས་ན་ཉོན་མོངས་པའི་ཕྱོགས་བཟུང་ནས་དོན་དམ་པའི་བདེན་པ་དང་སྟོང་པ་ཉིད་ལ་སོགས་པ་ཡོད་པ་མ་ཡིན་ནོ།། ཞེས་སྐུར་པ་འདེབས་པར་ཡང་མི་བྱེད་དོ། །གཉིས་པ་རང་ལུགས་བཞག་པ་ནི། ཇི་ལྟ་བའི་མཁྱེན་ཚུལ་ཇི་ལྟ་བུ་ཞེ་ན། འཇུག་འགྲེལ་ལས། དངོས་པོ་བྱས་པ་ཅན་ལ་མ་རེག་པར་རང་བཞིན་འབའ་ཞིག་མངོན་སུམ་དུ་མཛད་པས་དེ་ཉིད་ཐུགས་སུ་ཆུད་པའི་ཕྱིར། སངས་རྒྱས་ཞེས་བརྗོད་དོ། །ཞེས་གསུངས་པས་སངས་རྒྱས་ཀྱི་ཇི་ལྟ་བ་མཁྱེན་པའི་ཡེ་ཤེས་ཀྱིས་གཟུགས་སོགས་ཆོས་ཅན་ལ་མ་རེག་པར་ཆོས་ཉིད་འབའ་ཞིག་ཡུལ་དུ་བྱེད་དོ།། ཆོས་ཅན་ཇི་སྙེད་པ་ཡུལ་དུ་མི་བྱེད་པའི་རྒྱུ་མཚན་ནི་དངོས་སུ་ཡང་མ་རྟོགས་ཤུགས་ལ་ཡང་མ་རྟོགས་པའི་ཕྱིར། དངོས་སུ་མ་རྟོགས་སྟེ་ཆོས་ཅན་གྱི་རྣམ་པ་མ་ཤར་བའི་ཕྱིར། རྟགས་མ་གྲུབ་ན་གཉིས་སྣང་དང་བཅས་པ་པར་འགྱུར་བས་དེ་ཁོ་ན་ཉིད་མངོན་སུམ་དུ་རྟོགས་པའི་མཉམ་བཞག་ཡེ་ཤེས་ཀྱི་ངོར་ཆུ་ལ་ཆུ་བཞག་པ་བཞིན་དུ་གཉིས་སྣང་ནུབ་པར་བཤད་པ་ཡང་མི་མཐད་པར་འགྱུར་རོ། །གལ་ཏེ་ཆོས་ཅན་མ་གཞལ་ན་ཆོས་དང་ཆོས་ཅན་ཡ་བྲལ་དུ་གཞལ་བར་འགྱུར་བ་དང༌། ཆོས་ཀྱི་སྟེང་དུ་སྒྲོ་འདོགས་མ་ཆོད་པར་འགྱུར་ཏེ་ཆོས་ཉིད་འབའ་ཞིག་ཡུལ་དུ་བྱས་པའི་ཕྱིར་རོ། །ཞེ་ན། འདི་ཡི་སྐྱོན་སྤོང་ཚུལ་ནི་སྔར་རིགས་ཤེས་ཀྱིས་དེ་ཁོ་ན་ཉིད་རྟོགས་ཚུལ་གྱི་སྐབས་སུ་བཤད་པ་ལས་ཤེས་པར་བྱའོ།

།དོན་དམ་བདེན་པ་ཐམས་ཅད་མཁྱེན་པའི་ཡེ་ཤེས་ཀྱི་ཡུལ་ལས་འདས་པར་གསུངས་པ་ནི་སངས་རྒྱས་ཀྱི་དོན་དམ་བདེན་པ་རྟོགས་པའི་ཚེ་གཉིས་སྣང་ནུབ་པའི་ཤེས་བྱེད་དུ་དྲངས་པ་ཡིན་གྱི་དོན་དམ་བདེན་པ་མ་རྟོགས་པའི་ཤེས་བྱེད་དུ་འདྲེན་པ་མ་ཡིན་ནོ། ། གཉིས་སྣང་ནུབ་པའི་ཚུལ་ཡང་བློ་ལ་ཡུལ་དང་ཡུན་གཉིས་སོ་སོར་སྣང་བའི་ཚུལ་གྱིས་མི་མཐོང་བ་ལ་བྱའོ། །ཆུ་ལ་ཆུ་བཞག་དང་མར་ལ་མར་བཞག་བཞིན་ཞེས་པའི་དཔེ་ཙམ་ལ་འཁྲུལ་ནས་བློ་དེའི་ཡུལ་མང་པོའམ་བློ་རང་ཡུལ་འདྲེས་པ་ལ་མི་བྱ་སྟེ་བློ་འདུས་བྱས་དང་ཆོས་ཉིད་འདུས་མ་བྱས་རྣམས་འདྲེས་པ་མི་སྲིད་པའི་ཕྱིར་དང༌། ཡུལ་མེད་པའི་མཉམ་བཞག་ཡང་མི་སྲིད་པའི་ཕྱིར་རོ། །གསུམ་པ་རྩོད་པ་སྤང་བ་ནི། གལ་ཏེ་སངས་རྒྱས་ལ་ཡེ་ཤེས་ཡོད་ན་སེམས་བྱུང་ཡོད་དགོས་ལ། དེ་ལྟ་ན་འཇུག་འགྲེལ་ལས། སངས་རྒྱས་རྣམས་ལ་ནི་ཆོས་ཐམས་ཅད་དུ་མངོན་པར་རྫོགས་པར་བྱང་ཆུབ་པའི་ཕྱིར་སེམས་དང་སེམས་ལས་བྱུང་བའི་འགྱུ་བ་གཏན་ལོག་པར་འདོད་པ་ཡིན་ནོ་ཞེས་གསུངས་པ་དང༌༑ འཇུག་པ་ལས། ཤེས་བྱའི་བུད་ཤིང་སྐམ་པོ་མ་ལུས་ལ། །བསྲེགས་པས་ཞི་སྟེ་རྒྱལ་རྣམས་ཆོས་སྐུ་སྟེ། །དེ་ཚེ་སྐྱེ་བ་མེད་ཅིང་འགག་པ་མེད། ། སེམས་འགགས་པ་དེ་སྐུ་ཡི་མངོན་སུམ་མཛད། །ཞེས་གསུངས་ཤིང་དེའི་འགྲེལ་པ་ལས་ཡེ་ཤེས་ཀྱི་ཡུལ་དེ་ཁོ་ན་ཉིད་ལ་རྣམ་པ་ཐམས་ཅད་དུ་དེའི་ཡུལ་ཅན་སེམས་དང་སེམས་ལས་བྱུང་བ་རྣམས་མི་འཇུག་པས་སྐུ་ཁོ་ནས་མངོན་སུམ་དུ་མཛད་པར་ཀུན་རྫོབ་ཏུ་རྣམ་པར་གཞག་གོ་ཞེས་གསུངས་པ་དང་འགལ་ལོ་ཞེ་ན། སངས་རྒྱས་ལ་ཡེ་ཤེས་དང་སེམས་སེམས་བྱུང་མེད་པ་ལུང་གི་དོན་མིན་ནོ། །འོ་ན་གང་ཞེ་ན། ལུང་སྔ་མའི་དོན་གྱི་སེམས་སེམས་བྱུང་གི་རྒྱུ་བ་ལོག་པར་གསུངས་པའི་རྒྱུ་བ་ནི་རྣམ་རྟོག་གི་རྒྱུ་བ་ལོག་པ་ལ་གསུངས་པ་ཡིན་ཏེ། ཚིག་གསལ་ལས། རྣམ་པར་རྟོག་པ་མེད་པ་ཡིན་ནོ། །ཇི་སྐད་དུ་མདོ་ལས་དོན་དམ་པའི་བདེན་པ་གང་ཞེ་ན་གང་ལ་སེམས་སེམས་བྱུང་གི་རྒྱུ་བ་ཡང་མེད་ན་ཡི་གེ་རྣམས་ལྟ་སྨོས་ཀྱང་ཅི་དགོས་ཞེས་གསུངས་སོ།

།ཞེས་དྲངས་ནས་གསུངས་པའི་ཕྱིར་རོ། །ལུང་ཕྱི་མའི་དོན་ཡང་སེམས་སེམས་བྱུང་གི་རྒྱུ་བ། རྣམ་པར་རྟོག་པས་ཆོས་ཀྱི་སྐུ་མངོན་སུམ་དུ་བྱས་པར་མི་འཇོག་གི་ལོངས་སྤྱོད་རྫོགས་པའི་སྐུ་ཁོ་ནས་མངོན་སུམ་དུ་མཛད་པ་ཡིན་ནོ་ཞེས་པའི་དོན་ནོ། །སེམས་སེམས་བྱུང་མེད་པར་གསུངས་པ་ནི་རྣམ་པར་རྟོག་པ་ཡིན་པར་འདིས་ཀྱང་ཤེས་ཏེ། དཔེའི་སྐབས་སུ་འཇུག་པ་ལས། ཞི་སྐུ་དཔག་བསམ་ཤིང་ལྟར་གསལ་གྱུར་ཅིང༌། །ཡིད་བཞིན་ནོར་བུ་ཇི་བཞིན་རྣམ་མི་རྟོག །ཞེས་གསུངས་ཤིང༌། དེའི་འགྲེལ་པ་ལས། འདི་རྣམ་པར་མི་རྟོག་པ་ཉིད་དུ་ཟིན་ཀྱང་དཔག་བསམ་གྱི་ཤིང་དང་ཡིད་བཞིན་གྱི་ནོར་བུ་ལྟར་ཇི་ལྟར་མངོན་པར་འདོད་པའི་དོན་འགྲུབ་པའི་རྒྱུ་ཉིད་དོ་ཞེས་རྣམ་རྟོག་མེད་ཀྱང་སེམས་ཅན་གྱི་དོན་མཛད་པ་མི་འགལ་བར་བསྟན་པའི་ཕྱིར་རོ། ། གཞན་ཡང་འཇུག་འགྲེལ་ལས་སེམས་སེམས་བྱུང་དང་བྲལ་བ་དང་མི་འཇུག་པར་གསུངས་པ་ཐམས་ཅད་ཀྱང་སེམས་སེམས་བྱུང་སྤྱི་ལ་མི་བྱ་བའི། རྣམ་པར་རྟོག་པ་ནི་སེམས་ཀྱི་རྒྱུ་བ་ཡིན་ན་དེ་དང་བྲལ་བའི་ཕྱིར་དེ་ཁོ་ན་ཉིད་དོན་རྟོགས་པར་གྱུར་པའི་སེམས་སེམས་བྱུང་ལ་བྱའོ། །དེས་ན་ལུང་གི་དོན་དེ་ལྟར་བཤད་པར་བྱའི༑ གཞན་དུ་ན་འཇུག་པ་ལས་ཇི་ལྟར་སྣོད་ཀྱི་དབྱེ་བས་མཁའ་ལ་དབྱེ་བ་མེད་དེ་ད་ལྟར། །དངོས་བྱས་དབྱེ་བ་འགའ་ཡང་དེ་ཉིད་ལ་མེད་དེའི་ཕྱིར། །རོ་མཉམ་ཉིད་དུ་ཡང་དག་ཐུགས་སུ་ཆུད་པར་མཛད་གྱུར་ནས། །མཁྱེན་བཟང་ཁྱོད་ཀྱིས་སྐད་ཅིག་གིས་ནི་ཤེས་བྱ་ཐུགས་སུ་ཆུད། །ཞེས་གསུངས་ཤིང་དེའི་སྔ་འགྲེལ་དུ་བཅོམ་ལྡན་འདས་ཀྱི་སྐད་ཅིག་གཅིག་ཁོ་ན་ལ་ཐམས་ཅད་མཁྱེན་པའི་ཡེ་ཤེས་བརྙེས་སོ་ཞེས་བྱ་བ་འདི་བསྟན་པའི་ཕྱིར་བཤད་པ་ཞེས་བྱ་ལ། ཕྱི་འགྲེལ་དུ་ཡང་དེ་ཁོ་ན་ཉིད་ནི་རོ་གཅིག་པ་ཁོ་ནར་ཤེས་པར་བྱའོ། །དེ་ཡང་མཁྱེན་པའི་སྐད་ཅིག་གཅིག་ཁོ་ནས་ཐུགས་སུ་ཆུད་པས་བཅོམ་ལྡན་འདས་ཀྱིས་མཁྱེན་པའི་སྐད་ཅིག་གཅིག་ཁོ་ནས་ཐམས་ཅད་མཁྱེན་པའི་ཡེ་ཤེས་བརྙེས་སོ།

།ཞེས་ཇི་ལྟ་བ་རྟོགས་པའི་ཡེ་ཤེས་མདོར་གསལ་བར་གསུངས་སོ། །ཤེས་བྱའི་བུད་ཤིང་སྐམ་པོ་མ་ལུས་པ། །ཞེས་སོགས་སངས་རྒྱས་ལ་ཡེ་ཤེས་མེད་པའི་ཁུངས་སུ་འདྲེན་པ་ནི་མི་འཐད་དེ་དེའི་འགྲེལ་པར་ཡེ་ཤེས་ཀྱི་རང་བཞིན་ཅན་གྱི་སྐུ་ཞེས་དང༌། ཡེ་ཤེས་ཀྱི་ཡུལ་དེ་ཁོ་ན་ཉིད་ལ་ཞེས་གསུངས་པས་ཀྱང་སངས་རྒྱས་ལ་ཡེ་ཤེས་ཡོད་པའི་ཤེས་བྱེད་དུ་འདྲའོ། །གཉིས་པ་ཇི་སྙེད་པ་མཁྱེན་པའི་ཚུལ་ལ། གཞན་ལུགས་དགག་པ། རང་ལུགས་བཞག་པ་དང༌། རྩོད་པ་སྤང་བའོ། །དང་པོ་ནི། ཁ་ཅིག་ན་རེ། སངས་རྒྱས་ཀྱི་ཡེ་ཤེས་ཀྱིས་ཆོས་ཅན་གྱི་གཟུགས་ཇི་སྙེད་པ་མི་མཁྱེན་ཏེ། མཁྱེན་ན་སྣང་དགོས་པ་ལས་མི་སྣང་བའི་ཕྱིར་དང༌། ཞིང་དག་པའི་སྦྱོར་བ་སྒོམ་པའི་འབྲས་བུ་མཐར་ཐུག་ཡིན་པའི་ཕྱིར་དང་མཉམ་པར་མ་བཞག་པ་མི་མངའ་བའི་ཕྱིར་རོ། ། སྣང་ན་ཡང་སངས་རྒྱས་ལ་མ་དག་པ་དང་བདེན་སྣང་དང་དམྱལ་སྣང་ལ་སོགས་པ་ཡོད་པར་འགྱུར་རོ་ཞེ་ན། གཉིས་པ་ནི། འཇུག་པ་ལས། གནས་དང་གནས་མིན་མཁྱེན་སྟོབས་དང༌། །དེ་བཞིན་ལས་རྣམས་སྨིན་བློ་དང༌། །མོས་པ་སྣ་ཚོགས་ཐུགས་ཆུད་དང༌། །སྣ་ཚོགས་ཁམས་ནི་མཁྱེན་སྟོབས་དང༌། །དེ་བཞིན་དབང་མཆོག་མཆོག་མ་ཡིན། །མཁྱེན་དང་ཐམས་ཅད་དུ་འགྲོ་དང༌། །བསམ་གཏན་རྣམ་ཐར་ཏིང་ངེ་འཛིན་དང༌། །སྙོམ་པར་འཇུག་སོགས་བློ་སྟོབས་དང༌། །སྔོན་ནས་དྲན་པ་མཁྱེན་པ་དང༌། །དེ་བཞིན་འཆི་འཕོ་སྐྱེ་བློ་དང༌། །ཟག་རྣམས་ཟད་པ་མཁྱེན་སྟོབས་ཏེ། །སྟོབས་ནི་བཅུ་པོ་འདི་དག་གོ །ཞེས་སྟོབས་བཅུའི་མཁྱེན་ཚུལ་གསུངས་པ་ཡང་མི་འཐད་པར་འགྱུར་བ་དང༌། མཁྱེན་པ་ནི་སྣང་ནས་མཁྱེན་པ་ཡིན་གྱི་མི་སྣང་བས་མ་ཡིན་ཏེ། འཇུག་འགྲེལ་དུ་མདོ་དྲངས་པ་ལས་ཀྱང༌། ཤིང་རྟའི་འཁོར་ལོ་ཙམ་གྱིས་ཕྱོགས་ན་སྣང་བར་མ་གྱུར་པའི་སེམས་ཅན་གང་དག་དེ་བ་ལ་སྣང་བར་གྱུར་པ་དེ་དག་གི་ནི་ཆེས་མང་གི་སྟོང་གསུམ་གྱི་སྟོང་ཆེན་པོའི་འཇིག་རྟེན་གྱི་ཁམས་ཀྱི་ལྷ་དང་མི་རྣམས་ནི་དེ་ལྟ་མ་ཡིན་ནོ།

།ཞེས་ཕྱི་རོལ་པའི་དྲང་སྲོང་མངོན་ཤེས་ལྔ་དང་ལྡན་པ་དང༌། ཉན་རང་དང་བྱང་སེམས་རྣམས་ལ་ཤིང་རྟའི་འཁོར་ལོ་ཙམ་གྱིས་ཕྱོགས་ན་མི་སྣང་བར་སངས་རྒྱས་ལ་སྣང་བའི་སེམས་ཅན་ཆེས་མང་བར་གསུངས་པའི་ཕྱིར་རོ། །འོ་ན་སྣང་བའི་ཡུལ་དང་སྣང་བའི་ཚུལ་ཇི་ལྟ་བུ་ཞེ་ན། སྣང་བའི་ཡུལ་ལ་མ་རིག་པའི་བག་ཆགས་ཀྱིས་མ་བསླད་པའི་ཇི་སྙེད་པ་སངས་རྒྱས་ཀྱི་མཚན་དཔེ་སོགས་དང་དེས་བསླད་པའི་ཇི་སྙེད་པ་མ་དག་པའི་སྣོད་བཅུད་ལ་སོགས་པའོ། །དང་པོ་ནི། སངས་རྒྱས་ཀྱི་སར་ཡོད་ཅིང༌། གཉིས་པ་ནི་སངས་རྒྱས་ཀྱི་སར་དེའི་རྒྱུ་ལོག་པས་ལྡོག་པ་ཡིན་ནོ། ། སྣང་ཚུལ་ནི་སངས་རྒྱས་ཀྱི་མཚན་དཔེ་སོགས་མ་རིག་པ་མ་སྤངས་པའི་གང་ཟག་ལ་སྣང་བ་ན་རང་གི་མཚན་ཉིད་ཀྱི་མ་གྲུབ་བཞིན་དུ་དེར་སྣང་ལ་དེ་ཡང་ཡུལ་མ་རིག་པའི་བག་ཆགས་ཀྱི་དབང་གིས་བྱུང་བའི་རྒྱུ་མཚན་གྱིས་མ་ཡིན་གྱི་ཡུལ་ཅན་དེ་མ་རིག་པའི་བག་ཆགས་ཀྱིས་བསླད་པའི་དབང་གིས་སྣང་བ་ཡིན་ནོ། །སངས་རྒྱས་ཀྱི་ཇི་སྙེད་པ་མཁྱེན་པའི་ཡེ་ཤེས་ལ་མ་དག་པ་ལ་སོགས་པའི་དོན་སྣང་བ་ན་མ་རིག་པའི་བསླད་པ་ཡོད་པའི་གང་ཟག་ལ་དེ་དག་སྣང་བ་ཁོ་ནའི་སྒོ་ནས་སངས་རྒྱས་ལ་སྣང་བ་ཡིན་གྱི་གཞན་ལ་སྣང་བ་མི་ལྟོས་པར་སངས་རྒྱས་རང་ངོས་ནས་མ་དག་པ་སྣ་ཚོགས་སུ་སྣང་བ་མིན་ནོ། །སངས་རྒྱས་ཡེ་ཤེས་ལ་གཟུགས་སོགས་བདེན་པར་མི་སྣང་ཡང་བདེན་པར་སྣང་བ་སྣང་བ་ཡིན་ཏེ་བདེན་པར་སྣང་བ་གཞི་གྲུབ་པའི་ཕྱིར་རོ། །བདེན་པར་སྣང་བ་སྣང་ན་བདེན་པར་མི་སྣང་བར་འགལ་ལོ་ཞེ་ན་སྐྱོན་མེད་དེ། སངས་རྒྱས་རང་ངོས་ནས་བདེན་པར་སྣང་བ་མ་ཡིན་གྱི་གང་ཟག་གཞན་ལ་བདེན་པར་སྣང་བའི་སྒོ་ནས་བདེན་པར་སྣང་བ་མཁྱེན་པ་ཡིན་པའི་ཕྱིར་རོ། །དཔེར་ན་གང་ཟག་གཞན་སྨྱོ་བར་སྣང་བ་མཐོང་ཡང་གང་ཟག་རང་ཉིད་སྨྱོ་བའི་དབང་གིས་སྨྱོ་བར་སྣང་བ་མ་ཡིན་པ་བཞིན་ནོ། །དེས་ན་ཇི་སྙེད་པ་མཁྱེན་པའི་ཡེ་ཤེས་ཀྱིས་རང་ངོས་ནས་གཞལ་ན་དངོས་པོ་ཐམས་ཅད་རང་བཞིན་མེད་པའི་ངོ་བོ་རྫུན་པ་སྒྱུ་མ་བཞིན་དུ་སྣང་ལ་བདེན་པར་མི་སྣང་ངོ༌།

།རིགས་པ་དྲུག་ཅུ་པ་ལས། དངོས་ལ་མཁས་པ་རྣམས་ཀྱིས་ནི། །དངོས་པོ་མི་རྟག་སླུ་བའི་ཆོས༑ ༑གསོག་དང་སྟོང་པ་བདག་མེད་པ། །རྣམ་པར་དབེན་ཞེས་བྱ་བར་མཐོང༌༑ ༑གནས་མེད་དམིགས་པ་ཡོད་མ་ཡིན། །རྩ་བ་མེད་ཅིང་གནས་པ་མེད།། མ་རིག་རྒྱུ་ལས་ཤིན་དུ་བྱུང༌། །ཐོག་མ་དབུས་མཐའ་རྣམ་པར་སྤངས། །ཆུ་ཤིང་བཞིན་དུ་སྙིང་པོ་མེད། །དྲི་ཟའི་གྲོང་ཁྱེར་འདྲ་བ་སྟེ། །རྨོངས་པའི་གྲོང་ཁྱེར་མཚན་ཉིད་པ། །འགྲོ་བ་སྒྱུ་མ་བཞིན་དུ་སྣང༌། །ཞེས་གསུངས་སོ། །གསུམ་པ་རྩོད་པ་སྤོང་བ་ནི། མདོ་སྡེ་རྒྱན་ལས། དེ་བཞིན་གཤེགས་པ་ཐམས་ཅད་ལ། །སངས་རྒྱས་ཡེ་ཤེས་ཅིག་ཅར་སྣང༌། །ཞེས་བྱ་བ་ལྟར་སངས་རྒྱས་ཀྱི་ཡེ་ཤེས་གཅིག་གིས་ཡང་ཤེས་བྱ་ཐམས་ཅད་མཁྱེན་པར་གསུངས་པ་མ་ཡིན་ནམ་ཞེ་ན། སྐྱོན་མེད་དེ་ལོངས་སྤྱོད་རྫོགས་པའི་སྐུ་ལྟ་བུ་གཅིག་གིས་ཀྱང་ཤེས་བྱ་ཐམས་ཅད་མངོན་སུམ་དུ་མཁྱེན་པའི་ཚེ་ཡེ་ཤེས་རྣམས་ངོ་བོ་གཅིག་པ་ཙམ་གྱིས་མཁྱེན་པ་ལ་དགོངས་པ་ཡིན་ཏེ། དཔེར་ན། རྟོགས་པ་ཡེ་ཤེས་ཆོས་ཀྱི་སྐུ་དང༌། སྐུ་གཟུགས་གཉིས་ཕན་ཚུན་འགལ་ཡང་ངོ་བོ་གཅིག་པ་བཞིན་ནོ། །དེ་ལྟ་མ་ཡིན་ན་སངས་རྒྱས་ཀྱི་སེམས་སེམས་བྱུང་དང་མཉམ་རྗེས་དང་ཏིང་ངེ་འཛིན་ལ་སོགས་པའི་ཡོན་ཏན་ཇི་སྙེད་ཅིག་གསུངས་པ་ཐམས་ཅད་ཡང་མི་འགལ་བར་འགྱུར་བ་དང༌། དེ་རྣམས་ཀྱི་ཁྱད་པར་ཡང་མི་བྱེད་པར་འགྱུར་རོ། 

།གལ་ཏེ་སངས་རྒྱས་ཀྱི་ཡེ་ཤེས་ཡུལ་རྒྱང་ཆད་དུ་སྣང་བའམ་གཉིས་སྣང་དང་བཅས་པར་འགྱུར་ཏེ། གཟུགས་སོགས་ཆོས་ཅན། ཇི་སྙེད་པ་རྣམས་སྣང་བའི་ཕྱིར་རོ། ། འདོད་ན་འཁྲུལ་ཤེས་སུ་འགྱུར་རོ་ཞེ་ན། ཕར་རང་གི་བློའི་སྐྱོན་གྱིས་ཡུལ་སྣང་བ་མ་ཡིན་པར་ཡུལ་ཇི་ལྟར་ཡོད་པ་བཞིན་དུ་ཚུར་སངས་རྒྱས་ཡེ་ཤེས་ལ་སྣང་བ་ཙམ་ལ་རྒྱང་ཆད་དུ་སྣང་བའི་གཉིས་སྣང་དུ་བྱེད་ན་འཁྲུལ་ཤེས་སུ་མི་འགྱུར་ཞིང་ཡུལ་དེ་ཡོད་དམ་མེད་ཀྱང་རུང་རང་གི་བློའི་སྐྱོན་གྱི་དབང་གིས་ཡུལ་རྒྱང་ཆད་དུ་སྣང་བ་ལ་བྱེད་ན་འཁྲུལ་ཤེས་སུ་འགྱུར་ཞིང་སངས་རྒྱས་ལ་དེ་ལྟར་སྣང་བ་མི་སྲིད་པའི་ཕྱིར་རོ། །གལ་ཏེ་སངས་རྒྱས་ཀྱི་ཡེ་ཤེས་ཇི་ལྟ་བ་མཁྱེན་པའི་ཆ་དེ་ཆོས་ཅན་ཤེས་བྱ་ཐམས་ཅད་མཁྱེན་པར་ཐལ། ཐམས་ཅད་མཁྱེན་པའི་ཡེ་ཤེས་ཡིན་ཕྱིར་རོ། །ཞེ་ན། འོ་ན་བྱང་སེམས་མཐོང་ལམ་པའི་མིག་གི་ཤེས་པ་ཆོས་ཅན། ཆོས་ཀྱི་བདག་མེད་རྟོགས་པར་ཐལ། ཆོས་ཀྱི་བདག་མེད་རྟོགས་པའི་ཡེ་ཤེས་ཡིན་པའི་ཕྱིར། རྟགས་ཁྱབ་སྒྲིག་གོ་ཡང་འགལ་ཏེ། སངས་རྒྱས་ཀྱི་ཡེ་ཤེས་ཇི་སྙེད་པ་མཁྱེན་པའི་ཆ་དེ་ཆོས་ཅན། ཇི་ལྟ་བ་རྟོགས་པར་ཐལ། ཇི་ལྟ་བ་རྟོགས་པ་ལ་སྒྲིབ་བྱེད་ཀྱི་དྲི་མ་མ་ལུས་པ་སྤངས་པའི་ཡེ་ཤེས་ཡིན་པའི་ཕྱིར་རོ་ཞེ་ན། འོ་ན་སངས་རྒྱས་ཀྱི་ཡེ་ཤེས་ཆོས་ཅན། །ཆོས་ཉིད་དོན་ཕྱིའི་ཚུལ་དུ་རྟོགས་པར་ཐལ། ཆོས་ཉིད་དོན་སྤྱིའི་ཚུལ་དུ་རྟོགས་པ་ལ་སྒྲིབ་བྱེད་ཀྱི་དྲི་མ་མ་ལུས་པ་སྤངས་པའི་ཡེ་ཤེས་ཡིན་པའི་ཕྱིར། ཁྱབ་རྟགས་སྒྲིག་གོ །འདོད་ན་ཆོས་ཉིད་མངོན་སུམ་དུ་རྟོགས་པར་ཐལ། ཆོས་ཉིད་མངོན་སུམ་དུ་རྟོགས་པ་ལ་སྒྲིབ་བྱེད་ཀྱི་དྲི་མ་མ་ལུས་པ་སྤངས་པའི་ཡེ་ཤེས་ཡིན་པའི་ཕྱིར་ཞེས་འཁོར་གསུམ་བྱའོ། །གཞན་ཡང་གང་ཟག་གི་བདག་རྟོགས་པར་ཐལ། གང་གི་བདག་རྟོགས་པ་ལ་སྒྲིབ་གཉིས་ཀྱི་དྲི་མ་མ་ལུས་པ་སྤངས་པའི་ཡེ་ཤེས་ཡིན་ཕྱིར། ཁྱབ་རྟགས་སྒྲིག་གོ །འདོད་ན་གང་ཟག་གི་བདག་ཡོད་པར་ཐལ་ལོ།

།གཞན་ཡང་སངས་རྒྱས་ཀྱི་ཡེ་ཤེས་ལ་ཆོས་ཉིད་སྣང་བས་ཁྱབ་ན། མཆོག་གི་སྤྲུལ་པའི་སྐུའི་མིག་གི་ཤེས་པ་རྣལ་འབྱོར་མངོན་སུམ་ཚད་མར་འགྱུར་ལ། འདོད་ན་མ་ཡིན་ཏེ། དབང་པོའི་མངོན་སུམ་ཚད་མ་ཡིན་པའི་ཕྱིར་རོ། །གལ་ཏེ་དེ་ལྟ་ན་ཐམས་ཅད་མཁྱེན་པ་མ་ཡིན་པར་འགྱུར་རོ་ཞེ་ན། ཡེ་ཤེས་ངོ་བོ་གཅིག་པའི་སྒོ་ནས་མཁྱེན་པས་ཐམས་ཅད་མཁྱེན་པར་འཇོག་གོ །དེ་ལྟ་ན་ཇི་ལྟ་བ་རྟོགས་པར་ཐལ། ཤེས་བྱས་ཐམས་ཅད་རྟོགས་པའི་ཕྱིར་ཞེ་ན། ཐ་སྙད་པའི་ཚད་མ་ཆོས་ཅན། ཇི་ལྟ་བ་རྟོགས་པར་ཐལ། ཤེས་བྱ་ཐམས་ཅད་རྟོགས་པ་ཡིན་པའི་ཕྱིར་ཏེ། ཤེས་བྱ་ཐམས་ཅད་ཀྱི་གཞལ་བྱ་ཡིན་པའི་ཕྱིར་རོ། །ཤེས་བྱ་ཐམས་ཅད་ཁྱོད་ཀྱི་གཞལ་བྱ་ཡིན་པའི་ཕྱིར་རོ། །ཤེས་བྱ་ཐམས་ཅད་ཆོས་ཅན། ཐ་སྙད་པའི་ཚད་མའི་གཞལ་བྱ་ཡིན་པར་ཐལ། ཀུན་རྫོབ་བདེན་པ་ཡིན་པའི་ཕྱིར། རྩ་བར་འདོད་ན། ཇི་ལྟ་བ་དེ་ཁྱོད་ཀྱི་གཞལ་བྱར་ཐལ། ཁྱོད་ཚད་མ་གང་ཞིག་ཇི་ལྟ་བ་རྟོགས་པ་ཡིན་པའི་ཕྱིར་རོ། །འདོད་ན་ཀུན་རྫོབ་བདེན་པར་འགྱུར་ཏེ། ཐ་སྙད་པའི་ཚད་མའི་གཞལ་བྱ་ཡིན་པའི་ཕྱིར་རོ། །དེས་ན་ཇི་ལྟ་བ་དང་ཇི་སྙེད་པ་མཁྱེན་པའི་ཚུལ་འདི་ལྟར་ཁས་མི་ལེན་ནམ། རིགས་ཤེས་ཚད་མས་གཞལ་བྱ་རྟོགས་ཚུལ་སྔར་བཤད་པ་ལྟར་ཁས་ལེན་མི་རུང་བར་འགྱུར་ལ་འདོད་པ་ཡང་མ་ཡིན་ཏེ་དེ་ལས་གཞན་དུ་ཁས་མི་ལེན་པ་ནི་གཞུང་གི་དགོངས་པ་མ་ཡིན་ཞིང་སྔར་གྱི་རིགས་པ་རྣམས་འགོག་ཀྱང་མི་ལུས་ཕྱིར་རོ། །དེས་ན་རིགས་ཤེས་ཀྱི་གཞལ་བྱ་རྟོགས་ཚུལ་སྔར་བཤད་པ་ལྟར་འཐད་ཅིང་དེའི་རྒྱུ་མཚན་གྱིས་ཀྱང་སངས་རྒྱས་ཀྱི་མཁྱེན་ཚུལ་ཡང་འདི་ཁོ་ན་འཐད་དོ། །འོ་ན་སངས་རྒྱས་ཀྱི་དུས་གསུམ་མཁྱེན་པའི་ཚུལ་ཇི་ལྟ་བུ་ཞེ་ན། དེ་ལ་ཁ་ཅིག་ད་ལྟར་བ་དངོས་སུ་རྟོགས་པའི་ཤུགས་ལ་འདས་མ་འོངས་གཉིས་མཁྱེན་ཏེ་ད་ལྟར་བ་དངོས་སུ་མཁྱེན་འདས་མ་འོངས་གཉིས་ད་ལྟར་མངོན་སུམ་དུ་མི་མཁྱེན་ཀྱང་འདས་པ་བྱུང་ཟིན་པ་དང་མ་འོངས་པ་ན་འབྱུང་འགྱུར་གྱིས་ཚུལ་གྱིས་མཁྱེན་པའི་ཕྱིར་རོ།

།གལ་ཏེ་ད་ལྟར་བ་མངོན་སུམ་དུ་མཁྱེན་ན་ད་ལྟར་བར་འགྱུར་རོ། །ཞེ་ན༑ སྐྱོན་མེད་དེ་མཁྱེན་དུས་དང་གྲུབ་དུས་མི་གཅིག་པའི་ཕྱིར་རོ། །དེ་ཡང་འདས་མ་འོངས་ད་ལྟར་མངོན་སུམ་དུ་མཁྱེན་ཀྱང་ད་ལྟར་གྲུབ་མི་དགོས་སྟེ་དཔེར་ན་གཞི་གཅིག་ཏུ་ཤེས་བྱ་ཐམས་ཅད་མཁྱེན་པ་ཡང་དེར་ཤེས་བྱ་ཐམས་ཅད་གྲུབ་མི་དགོས་པ་དང་མཁྱེན་པའི་ས་དེར་མཁྱེན་རྒྱུའི་ཆོས་དེ་ཡོད་པའི་ངེས་པ་མེད་དོ། །དེས་ན་འདས་མ་འོངས་གཉིས་གྲུབ་ད་ལྟར་མངོན་སུམ་དུ་མཁྱེན་པ་ཡིན་ཏེ། དཔེར་ན་སྔར་འདས་པའི་ཆོས་དེ་ད་ལྟར་མེད་ཀྱང་སྔར་འདས་པའི་དུས་དེ་ན་ཇི་ཡོད་པ་བཞིན་མཁྱེན་པ་དང༌། དཔྱིད་ཀྱི་དུས་སུ་ལོ་ཏོག་འབྱུང་བ་ད་ལྟར་མེད་ཀྱང་མངོན་སུམ་དུ་མཁྱེན་པ་མི་འགལ་ཏེ། ད་གཟོད་སྟོན་གྱི་དུས་སུ་ཇི་ལྟར་ཡོད་པ་མཁྱེན་ནོ། །དེ་ལྟར་མིན་ན་འདས་མ་འོངས་གཉིས་མངོན་སུམ་དུ་རྟོགས་ན་ཤུགས་ལ་རྟོགས་པ་འགལ་ལ། མ་རྟོགས་ན་སངས་རྒྱས་ལ་ལྐོག་འགྱུར་དང་ཡུལ་མི་གསལ་བའི་ཚུལ་ཡོད་པར་འགྱུར་ཏེ། འདས་མ་འོང་གཉིས་མངོན་སུམ་དུ་མ་རྟོགས་ཤིང་ད་ལྟར་བའི་ཤུགས་ལ་རྟོགས་པ་ཡིན་པའི་ཕྱིར། དེས་ན་དུས་གསུམ་མངོན་སུམ་དུ་མཁྱོན་ནོ། ། ཆ༤ ཉམས་ལེན་མདོར་བསྡུས་བསྟན་པ། བཞི་པ་ཉམས་སུ་ལེན་ཚུལ་མདོར་བསྡུས་བསྟན་པ་ལ་སྦྱོར་དངོས་རྗེས་གསུམ་ལས། དང་པོ་ལ་ཐུན་མོང་གི་སྔོན་འགྲོ་དང༌། ཐུན་མོང་མ་ཡིན་པའི་སྔོན་འགྲོའོ༑ ༑དང་པོ་ནི་དཀོན་མཆོག་གསུམ་ལ་སྐྱབས་འགྲོ་སྡིག་པ་དང་ལྟུང་བའི་ཚོགས་ཅི་མཆིས་པ་བཤགས། འདོད་པའི་དོན་སྒྲུབ་པའི་གསོལ་བ་གདབ། དེའི་རྗེས་སུ་དལ་འབྱོར་རྙེད་དཀའ་སེམས་པ་ནས། འཁོར་བའི་ཉེས་དམིགས་སེམས་པའི་བར་ཅི་འབྱོར་པ་སྒོམ་དུ་གཏོང་བར་བྱའོ། །གཉིས་པ་ནི། རང་ཉིད་འཁོར་བར་སྐྱེས་པའི་ཡུལ་དུས་རང་བཞིན་གྱིས་ཐོག་མཐའ་མེད་པས་སེམས་ཅན་ཐམས་ཅད་མར་བསམས་ནས་མར་ཤེས་པའི་བློ་བསྐྱེད། མར་ཤེས་པ་དང་དྲིན་གྱིས་བསྐྱངས་ཚུལ་བསམ་ནས་དྲིན་དྲན་པའི་བློ་བསྐྱེད༑

དྲིན་དྲན་པ་དང་བྱས་པ་ཤེས་ཤིང་བྱས་པ་དྲིན་དུ་གཟོ་བའི་བློ་བསྐྱེད་དེ་དེ་གསུམ་སྐྱེས་པ་ན། སེམས་ཅན་ཐམས་ཅད་ཡིད་འོང་གི་བློ་ངང་གིས་སྐྱེ། དེ་སྐྱེས་པ་ན་སེམས་ཅན་ཐམས་ཅད་སྡུག་བསྔལ་དང་ལྡན་ཚུལ་དང་བདེ་བ་དང་བྲལ་ཚུལ་བསམ་པས། བདེ་བ་དང་ལྡན་འདོད་ཀྱི་བྱམས་པ་དང༌། སྡུག་བསྔལ་དང་བྲལ་འདོད་ཀྱི་སྙིང་རྗེ་ངང་གིས་སྐྱེ་སྟེ། དེ་སྐྱེས་པ་ན་བདག་གཞན་མཉམ་པ་དང་རྗེ་བ་སོགས་ཀྱི་སེམས་ཅན་གྱི་དོན་ལ་ཞུམ་པ་མེད་པར་བྱས་ནས་སྡུག་བསྔལ་དང་བྲལ་བ་འདི་བདག་གིས་བྱ་དགོས་སྙམ་པའི་ལྷག་བསམ་རྣམ་དག་སྒོམ་པར་བྱེད་དེ། དེ་ལྟར་བསྒོམས་པས་སངས་རྒྱས་ཉག་གཅིག་ལ་དེ་ལྟ་བུའི་ནུས་པ་དེ་མཐོང་ནས་བླ་མེད་བྱང་ཆུབ་ཐོབ་འདོད་ཀྱི་བློ་རྣལ་མ་ཞིག་སྐྱེ་བ་ཡིན། མདོར་ན་སེམས་ཅན་ཐམས་ཅད་བླ་ན་མེད་པའི་བྱང་ཆུབ་ལ་འགོད་པར་བྱ་དེའི་ཆེད་དུ་བདག་གི་བླ་ན་མེད་པའི་བྱང་ཆུབ་སྒྲུབ་པར་བྱ་སྙམ་པའི་སེམས་བསྐྱེད་ཀྱིས་ཡང་ཡང་ཟིན་པར་བྱའོ། །གཉིས་པ་དངོས་གཞི་ལ། ཞི་གནས་སྐྱེད་པའི་ཚུལ་དང༌། ལྷག་མཐོང་སྒོམ་པའི་ཚུལ་དང་ཞི་ལྷག་སྒོམ་པའི་སྐབས་སུ་ཡིད་ལ་ཇི་ལྟར་བྱ་ཚུལ་ལོ། །དང་པོ་ལ་རྟོག་པ་སེལ་བའི་ཞི་གནས་དང༌། གཡོ་བ་སེལ་བའི་ཞི་གནས་སོ། །དང་པོ་ལ་དང་བར་འགྱུར་བའི་ཡིད་བྱེད་དང༌། སྐྱོ་བར་འགྱུར་བའི་ཡིད་བྱེད་དོ། །དང་པོ་ནི་སྐྱབས་སུ་འགྲོ་བ་སོགས་ཡོན་ཏན་གྱི་ཕྱོགས་མཐའ་དག་སེམས་པའོ། །གཉིས་པ་ནི་འཁོར་བ་སྤྱི་དང་བྱེ་བྲག་གི་སྡུག་བསྔལ་སོགས་ཉེས་དམིགས་ཀྱི་ཕྱོགས་མཐའ་དག་བསམ་པའོ། །གཉིས་པ་གཡོ་བ་སེལ་བའི་ཞི་གནས་ནི། སེམས་བྱིང་རྒོད་ཀྱི་སྐྱོན་དང་བྲལ་ནས་དགེ་བའི་དམིགས་པ་ལ། ཇི་ལྟར་འདོད་པ་ལྟར་བཀོལ་དུ་རུང་བའི་རྩེ་གཅིག་པ་ལྷག་པ་སེམས་ཀྱི་བསླབ་པ་ཡིན་ལ། དེ་འགྲུབ་པ་ལ་རྙོག་པ་སེལ་བའི་ཞི་གནས་སྔོན་དུ་འགྲོ་དགོས་ཏེ། ཞི་གནས་ཀྱི་གེགས་ཀྱི་གཙོ་བོ་བྱིང་རྒོད་གཉིས་ཡིན་ཞིང༌། དེའི་གཉེན་པོ་ཡིད་བྱེད་གཉིས་ཡིན་པའི་ཕྱིར་རོ།

།ཡིད་བྱེད་གཉིས་གོམས་པས་སེམས་ནང་དུ་བྱིང་བ་ན་ཕན་ཡོན་གྱི་ཕྱོགས་བསམ་པ་ཙམ་གྱིས་ཡིད་སིང་ཡེར་གྱིས་འབྱུང་བ་ཡིན། ཕྱིར་འཕྲོས་པ་ན་ཉེ་དམིགས་ཀྱི་ཕྱོགས་བསམ་པ་ཙམ་གྱིས་བུ་སྡུག་པ་ཤི་བའི་གཏམ་ཐོས་པ་བཞིན་ཡིད་ནང་དུ་ཧྲིལ་གྱིས་བསྡུས་ནུས་པ་ཡིན། ཡིད་བྱེད་གཉིས་ལ་གོམས་ན་དུས་ཕྱིས་བྱིང་རྒོད་བྱུང་འདོད་པ་ཙམ་ནས་ཡིད་བྱཻད་གཉིས་ཀྱི་ཟིན་པར་འགྱུར་བ་ཡིན་ནོ། །དེས་ན་དགེ་བ་སྣ་གཅིག་ཙམ་བྱས་པའི་ཕན་ཡོན་དང༌། སྡིག་པ་སྣ་གཅིག་ཙམ་བྱས་པའི་ཉེས་དམིགས་བསམས་ནས་ཞི་གནས་ཁྱད་པར་ཅན་གྱི་རྣལ་འབྱོར་དུ་འགྲོ་བ་ཡིན། ཐབས་ཤེས་དོར་བའི་མིག་འབྱེད་འཛུམ་ཙམ་ཞི་གནས་སྒོམ་པ་ལ་སྙིང་པོ་མེད། དགེ་བའི་བཤེས་གཉེན་བླ་མ་རྣམས་ཀྱིས་དེ་རིང་ཉིད་ནས་ཅི་ནུས་སྒྲུབ་པར་བྱ། ད་གཟོད་སྒྲུབ་པ་བྱེད་པའི་འགྱངས་པ་ཅན་ནི་ཉམས་ལེན་གྱི་གནད་མ་ཟིན་པ་ལགས༑ གསུངས་པས་དེ་བཞིན་ཤེས་པར་བྱའོ། །གཉིས་པ་ལྷག་མཐོང་སྒོམ་ཚུལ་ནི། གང་ཟག་གི་བདག་གི་རྣམ་པ་ཤར་བར་བྱས་ནས་དེ་མེད་དོ་སྙམ་དུ་སེམས་རྩེ་གཅིག་ཏུ་ཡིད་ལ་བྱེད་དོ། །དེའི་རྗེས་སུ་ཆོས་ཀྱི་བདག་མེད་དོ་སྙམ་དུ་ངེས་པའི་ཚུལ་གྱིས་ཡང་དང་ཡང་དུ་སེམས་ཅིང་ཡིད་ལ་བྱེད་དོ། །དེ་ཡང་རང་རྒྱུད་ཀྱིས་བསྡུས་པའི་བདག་དང་ཆོས་ལ་དཔྱད་པར་བྱའོ། །བདག་མེད་ཕྲ་བ་ལ་ཇི་ལྟ་བ་བཞིན་ངེས་པ་མ་འདྲོངས་ན་སྔར་བཤད་པ་ལྟར་གང་ཟག་གི་བདག་མེད་རགས་པ་དང་དེ་ནས་ཆོས་ཀྱི་བདག་མེད་ལ་ཡང་གཟུང་འཛིན་རྫས་ཐ་དད་པས་སྟོང་བ་ཙམ་དང་དེ་ནས་འཛིན་པ་བདེན་པར་མེད་པ་དང་དེ་ནས་སྒྱུ་མ་བཞིན་དུ་ཆོས་ཐམས་ཅད་བདེན་པར་མེད་དོ་སྙམ་དུ་ཡིད་ལ་བྱེད་ཅིང་རྩེ་གཅིག་ཏུ་ཡང་འཇོག་པར་བྱེད་དོ། །ངེས་པ་ཆུང་དུ་སོང་ན་གཅིག་དུ་བྲལ་ལ་སོགས་པའི་རིགས་པ་རྣམས་ཀྱིས་དཔྱད་ནས་ངེས་ངེས་ཆེར་སྟོང་ངེས་པ་གང་ཤས་ཆུང་བ་ལ་ལྷག་པར་དཔྱད་པར་བྱའོ། །དེ་ལྟར་མཉམ་བཞག་ཏུ་སྙིང་པོའི་དོན་སྟོང་པ་ཉིད་སྒོམ་པ་ན་རྗེས་ཐོབ་ཏུ་རྟེན་འབྲེལ་སྒྱུ་མར་རྟོགས་པའི་བློ་སྐྱེ་བ་ཡིན་ནོ།

།དེ་ཡང་འཇའ་འོད་བཞིན་དུ་ཡང་སེང་སེང་དུ་ཐོགས་མེད་དུ་སོང་བ་ཙམ་ལ་མི་བྱ་སྟེ། ཐོགས་མེད་ཙམ་ལ་གོམས་ཀྱང་ཐོག་བཅས་ལ་བདེན་པར་འཛིན་པ་མི་ལྡོག་པའི་ཕྱིར་རོ། །དེས་ན་ཡིད་ངོ་ན་རང་བཞིན་གྱིས་མེད་པར་ཐག་གཅོད་པ་སྣང་ངོ་ན་དོན་རྟེན་འབྲེལ་སྒྱུ་མ་ལྟ་བུར་འཆར་བ་གང་སྣང་ཐམས་ཅད་རང་བཞིན་མེད་པའི་མྱུ་གུ་ལ་སོགས་པར་སྣང་བའི་རྟེན་འབྲེལ་ལ་སྤྱོད་ལམ་གྱི་གནས་སྐབས་ཀུན་ཏུ་ཡང་དང་ཡང་དུ་སྒོམ་པར་བྱའོ། །གསུམ་པ་ནི་ཞི་ལྷག་གཉིས་ཀ་སྒོམ་པའི་སྐབས་སུ་ཡིད་ལ་བྱ་ཚུལ་ནི་དབུས་མཐའ་ལས་ཉེས་པ་ལྔ་སྤོང་འདུ་བྱེད་བརྒྱད། །བརྟེན་པའི་རྒྱུ་ལས་འབྱུང་བའོ༑ ༑ཞེས་པ་ལྟར་ཉེས་པ་ལྔའི་གཉེན་པོར་སྤོང་བའི་འདུ་བྱེད་བརྒྱད་ཡིད་ལ་བྱེད་དོ། །ཉེས་པ་ལྔ་ནི་དེ་ཉིད་ལས། །ལེ་ལོ་དང་ནི་གདམ་ངག་རྣམས། ། བརྗེད་དོ་བྱིང་དང་རྒོད་པ་དང༌། །འདུ་མི་བྱེད་དང་འདུ་བྱེད་དེ། །འདི་དག་ཉེས་པ་ལྔར་འདོད་དོ། །ཞེས་བྱིང་རྒོད་གཉིས་གཅིག་ཏུ་བྱས་ནས་ལྔའོ། །དེ་ཡང་སྒོམ་པ་ལ་མི་སྦྱོར་བའི་ལེ་ལོ་དང་སྦྱོར་བ་ལ་མ་ཞུགས་པ་ན། གདམ་ངག་བརྗེད་པ་དང་དངོས་གཞི་ལ་ཞུགས་པ་ན་བྱིང་རྒོད་དང་བྱིང་རྒོད་བྱུང་བ་ན་གཉེན་པོ་འདུ་མི་བྱེད་པ་དང་རྩོལ་མེད་དུ་འཇུག་པ་ན་ཡུལ་གཞན་ལ་འདུ་བྱེད་པའོ། །དེའི་གཉེན་པོ་འདུ་བྱེད་བརྒྱད་ནི། འདུན་པ་དང་རྩོལ་བ་དང་དད་པ་གསུམ་ཡིན་ཏེ། ཡིད་ཆེས་པའི་དད་པ་ཡོད་ན། དོན་དུ་གཉེར་བའི་འདུན་པ་ངང་གིས་སྐྱེ་ལ་དེ་སྐྱེས་པ་ན། སྒོམ་པ་ལ་སྦྱོར་བའི་བརྩོན་འགྲུས་ངང་གིས་སྐྱེ་བས་ལེ་ལོ་སྤོང་བར་བྱེད་དོ། །ཤིན་སྦྱངས་ནི་མཐའི་འབྲས་བུ་ཡིན་ནོ། །དྲན་པ་དང་ཤེས་བཞིན་དང་སེམས་པ་དང་བཏང་སྙོམས་བཞི་ནི་ཉེས་པ་ཕྱི་མ་བཞིའི་གཉེན་པོ་ཡིན་ཏེ། སྒོམ་པ་ལ་ཞུགས་པ་ན་གདམ་ངག་བརྗེད་པ་ཉེས་པ་ཡིན་པས་དམིགས་རྣམ་སྒོམ་ཚུལ་དང་བཅས་པ་མ་བརྗེད་པའི་དྲན་པ་འཇོག་པ་དང་མཉམ་པར་བཞག་པ་ན། བྱིང་རྒོད་ཉེས་པ་ཡིན་པས་བྱ་ར་བྱེད་པའི་ཤེས་བཞིན་སྒོམ་པར་བྱ།

བྱིང་རྒོད་བྱུང་བྱུང་གི་བར་དུ་སྒུགས་པར་མི་བྱ་སྟེ། ཏིང་ངེ་འཛིན་སྐྱོན་ཅན་དུ་འགྱུར་བས་འདུན་པ་བཏང་ཞིང༌། བྱིང་རྒོད་བྱུང་འདོད་པ་ན་འཕྲོ་བཅད་པར་བྱ། བྱིང་རྒོད་བྱུང་ན་སྔར་གྱི་ཡིད་བྱེད་གཉིས་དྲན་པར་མི་བྱེད་ན་ཉེས་པ་ཡིན་ལ། དེ་གཉིས་སུ་འདུ་བྱེད་པའི་སེམས་པ་སྒོམ་པར་བྱེད་དོ། །དམིགས་པ་དེ་ཉིད་ལ་རྩོལ་མེད་དུ་འཇུག་པ་ན་ཡང་དམིགས་པ་གཞན་ལ་འཕྲོ་བར་བྱེད་ན་ཉེས་པ་ཡིན་པས་དེའི་གཉེན་པོར་གློད་བྱེད་དམིགས་པ་དེ་ཉིད་ལ་འཇོག་པའི་བཏང་སྙོམས་སྒོམ་པར་བྱའོ།། དེ་ལྟར་བསྒོམས་པ་ན་མཐར་ལུས་སེམས་ཤིན་དུ་སྦྱངས་པའི་བདེ་བ་སྐྱེ་བ་ཡིན་ནོ༑ ༑སྒོམ་ཚུལ་འདི་ནི་གཅིག་ཏུ་མ་ཟད་སྒོམ་ཐམས་ཅད་ལ་ཤེས་པར་བྱའོ། །དེ་ལྟར་སྙིང་པོའི་དོན་སྟོང་པ་ཉིད་བསྒོམས་ནས་མངོན་རྟོགས་ཡིད་ལ་བྱེད་པའི་རིམ་པ་སྤྱོད་པ་ཕྱིན་དྲུག་ལ་སློབ་པའི་རིམ་པ་རྣམས་བསྒོམ་པར་བྱ། དེ་ཡང་རྒྱུད་ལ་བསྐྱེད་པའི་དུས་ན་གོ་རིམ་མ་འཆོལ་བར་ཉམས་སུ་ལེན་ཞིང་རྒྱུད་ལ་སྐྱེས་པ་ན་ངེས་པ་གང་ཆུང་བ་དང༌། མི་བརྟན་པ་རྣམས་ལ་ལོགས་སུ་བཀར་ནས་ཡང་བསྒོམ་པར་བྱའོ། ། ཀ༣ མཇུག་དགེ་བ་བསྔོ་བ། གསུམ་པ་རྗེས་ནི། དགེ་རྩ་བླ་མེད་རྫོགས་པའི་བྱང་ཆུབ་ཏུ་བསྔོ་བ་དང༌། སྨོན་ལམ་རྒྱ་ཆེན་པོ་འདེབས་པ་དང༌། ཤེར་ཕྱིན་གྱི་གླེགས་བམ་འབྲི་བ་དང༌། ཀློག་པ་སོགས་ཀྱི་ཆོས་སྤྱོད་ཀྱི་བྱ་བ་གཞན་ཡང་ཅི་འགྲུབ་བྱའོ། །དེ་ཡང་བླ་མེད་རྫོགས་པའི་བྱང་ཆུབ་ཏུ་བསྔོས་པས་དགེ་བ་བླ་ན་མེད་པར་འགྱུར་ལ་སེམས་ཅན་ཐམས་ཅད་ཀྱི་དོན་དུ་བསྔོས་པས་དགེ་བ་མི་ཟད་པར་འགྱུར་ཞིང༌། འཁོར་གསུམ་དུ་མི་རྟོག་པར་བསྔོས་པས་དགེ་བ་མི་འཇིག་པར་འགྱུར་བ་ཡིན་ནོ། །ཀླུ་སྒྲུབ་དྲི་མེད་མཁྱེན་པའི་དཀྱིལ་འཁོར་རྒྱས། །འོད་དཀར་ཟླ་བའི་ལམ་གྱིས་གསལ་མཛད་པའི། །གྲགས་པའི་ལེགས་པར་བཤད་ལ་ལེགས་བཤད་དུ། །ལེགས་པར་རྟོགས་པ་རྟོགས་པ་བདུད་རྩིའི་ཆུ་རྒྱུན་འདི། །རྣམ་དག་ལུང་རིགས་མན་ངག་དག་བརྟེན་ནས།

།གངས་ཅན་བསྟན་པའི་ཉི་མ་ཙོང་ཁ་པའི། །རྣམ་དག་ཐུགས་རྗེའི་དགོངས་པའང་འདི་ཉིད་ཅེས། །སྒྲོ་སྐུར་མེད་པར་རྒྱལ་མཚན་བཟང་པོས་སྦྱར༑ ༑ཆོས་རྒྱལ་བཟང་པོའི་དགོངས་པ་ཇི་བཞིན་དུ། །ཆོས་ཚུལ་འདིར་འབད་རྣམ་དཀར་དགེ་བ་ཡིས། །ཆོས་ཀྱི་ཚུལ་བཞིན་ཆོས་ལ་གནས་པ་དང༌། །ཆོས་ཀྱི་གཏེར་མཛོད་ཆོས་བཞིན་བསྲུངས་བྱས་ནས། །ཆོས་འདོད་རྣམས་ལ་ཆོས་ཀྱི་སྦྱིན་པ་དང༌། །ཆོས་ཀྱི་རྒྱལ་པོའི་གོ་འཕང་ཐོབ་པར་ཤོག །ལེགས་བཤད་རིགས་པའི་པད་ཚལ་ཀླུ་སྒྲུབ་ལམ། །ལམ་མཆོག་ཚུལ་བཞིན་བགྲོད་ལ་གེགས་མེད་པར༑ ༑བློ་གྲོས་བརྩོན་པའི་སེར་བུས་རབ་བསྐྱོད་དེ། །སྤྲོས་བྲལ་དབུ་མའི་ལམ་དེ་རྙེད་པར་ཤོག།།། ཤུབྷཾ།། འདི་བྲིས་དགེ་བས་སངས་རྒྱས་མྱུར་ཐོབ་ཤོག། མེས་པོའི་ཤུས་བཞག་ལས། གུང་རུ་རྒྱལ་མཚན་བཟང་པོའི་གསུང་ཆོས་སྐོར། ལེགས་བཤད་བླ་མའི་མན་ངག་བདུད་རྩིའི་ཆུ་རྒྱུན་བཞུགས་སོ། ། -PAGE 770--PAGE 635--PAGE 634-