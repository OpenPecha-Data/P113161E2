པར་གསུངས་པའི་ཕྱིར་རོ། །དེས་ན་འཕགས་པའི་དགོངས་པ་ཡང་སློབ་དཔོན་ གྱི་འདིར་ངེས་པ་ཡིན་ཏེ། གཞན་དུ་ན་ཐེག་ཆེན་གྱི་ལམ་བདེན་ཉན་རང་གིས་མངོན་སུམ་དུ་རྟོགས་པར་འགྱུར་རོ། །འཕགས་པས་མཐོང་སྒོམ་གྱི་ལམ་ཉིད་ལ་གསུངས་པས་ཀྱང་སངས་རྒྱས་ལ་སྦྱར་བ་ཇི་ལྟར་རིགས། མཁྱེན་པ་གསུམ་པོ་རྟེན་སོ་སོར་ངེས་པས་སངས་རྒྱས་བྱང་སེམས་ལ་གཞི་ཤེས་ཀྱི་ཤེས་རྣམ་ཡོད་པར་ཡང་མི་འཐད་དོ། །འདིར་ལམ་བདེན་གྱི་རྣམ་པ་བཅོ་ལྔ་ལ་དང་པོ་བཞི་ཉོན་སྒྲིབ་དང༌༑ ལྷག་མ་བཅུ་གཅིག་ཤེས་སྒྲིབ་ཀྱི་གཉེན་པོར་འཇོག་པ་དང༌། ཤེས་སྒྲིབ་ཀྱི་གཉེན་པོ་ལ་ཡང་དང་པོ་ལྔ་ཟག་བཅས་དང༌། ཐ་མ་དྲུག་ཟག་མེད་དུ་འཇོག་པ་དང༌༑ དེ་ཡང་དང་པོ་སྒོམ་ལམ་དང༌། ཕྱི་མ་མཐོང་ལམ་ལ་འཇོག་པ་དང༌། ཉོན་སྒྲིབ་ཀྱི་

（ ༡༡༣བ ） གཉེན་པོ་ལ་གཉིས་སུ་མ་ཕྱེ་བར་ཤེས་སྒྲིབ་ཀྱི་གཉེན་པོ་ལ་གཉིས་སུ་དབྱེ་བའི་རྒྱུ་མཚན་དང༌། ལམ་གསུམ་པོ་དེའི་རྟེན་དང༌། རང་གི་ངོ་བོ་དཔྱད་པ་སྟེ་ལྔས་རིགས་པར་བྱའོ། །དེ་ལ་དང་པོ་ནི། སྒྲིབ་གཉིས་ཀྱི་གཉེན་པོར་དེ་ལྟར་སྟོན་པ་ཡང་བྱེད་པ་པོ་མེད་པ་སོགས་བཞི་ནི་གང་ཟག་གི་བདག་མེད་པའི་རྣམ་པ་ཅན་དུ་སྣང་བ་དང༌། དེ་བཞི་ནི་ལམ་དང༌། རིགས་པ། སྒྲུབ་པ། ངེས་འབྱིན་བཅས་བཞི་ ཡིན་ལ། གང་ཟག་གི་བདག་འཛིན་ཉོན་སྒྲིབ་ཀྱི་རྒྱུ་ཡིན་པ་དང༌། མི་རྟག་སོགས་བཅུ་དྲུག་ཀྱང་ཉོན་སྒྲིབ་ཀྱི་གཉེན་པོར་ཕྱེ་བའི་ཕྱིར་ན༑ དང་པོ་བཞི་ཉོན་སྒྲིབ་ཀྱི་གཉེན་པོ་ཡིན་ནོ། །ལྷག་མ་བཅུ་གཅིག་ནི་ལམ་གྱི་རྣམ་པ་འདི་རྣམས་སྒྲིབ་པའི་གཉེན་པོར་ནི་བསྟན་དགོས་ལ། ཉོན་སྒྲིབ་ཀྱི་གཉེན་པོ་བསྟན་ཟིན་པས་ཤེས་སྒྲིབ་ཀྱི་གཉེན་པོར་འོས་མེད་ཀྱི་རིགས་པའོ། ། གཉིས་པ་ནི། རྗེས་ཐོབ་དག་པ་འཇིག་རྟེན་པའི་ལམ་ཡིན་པས་ཟག་བཅས་དང༌། མཉམ་བཞག་རྣམ་པར་མི་རྟོག་པའི་ཡེ་ཤེས་ཡིན་པས་ཟག་མེད་དུ་བཞག་གོ ། གསུམ་པ་ནི། གཙོ་བོར་མཉམ་བཞག་བར་མ་ཆད་དུ་སྐྱེ་ཞིང་དུས་ཐུང་བས་ཟག་མེད་དང་སྒོམ་ལམ་ནི་མཉམ་རྗེས་སྤེལ་མར་སྐྱེ་ཞིང་དུས་རིང་བས་ཟག་བཅས་སུ་བཞག་གོ །བཞི་པ་ནི། ཤེས་སྒྲིབ་སྤངས་དཀའ་བས་ཟག་བཅས་ཟག་མེད་ཀྱི་གཉེན་པོ་གཉིས་དང༌། ཉོན་སྒྲིབ་སྤང་སླ་བས་ཟག་མེད་གཅིག་པུ་བཞག་གོ །ལྔ་པ་ནི། ལམ་དང་པོ་ལ་ཉན་རང་གཉིས་ཀའི་མཐོང་སྒོམ་གྱི་ལམ་ཡོད་ལ། གཉིས་པ་ལ་རང་སངས་རྒྱས་ཀྱི་སྒོམ་ལམ་རྗེས་ཐོབ་དང་མཉམ་བཞག་ལ་དང༌། ལམ་གསུམ་པ་ཟག་མེད་མཐོང་ལམ་ལ་བྱའོ། ། གཉིས་པ་ལ་གསུམ། ལམ་དང་པོའི་བཞི། གཉིས་པའི་ལྔ། གསུམ་པའི་དྲུག་བཤད་པའོ། །དང་པོ་ནི། ལམ་གསུམ་ཡོད་པ་དེ་ལ། ལམ་དང་པོ་ལ། དོན་དམ་པར་བྱེད་པ་པོའི་བདག་མེད་རྟོགས་པ་དང༌། དོན་དམ་པར་ཤེས་པ་པོའི་བདག་མེད་པར་རྟོགས་པ་དང༌། དོན་དམ་པར་འཆི་འཕོ་བ་དང༌། སྐྱེ་བ་མེད་པར་རྟོགས་པ་དང༌།

དོན་དམ་པར་ཉོན་མོངས་པ་འདུལ་བ་མེད་པར་རྟོགས་པའི་རྣམ་པ་སྟེ་བཞི་ནི་གོ་རིམ་བཞིན་དུ་ལམ་ལ་སོགས་པའི་མཚན་ཉིད་དག་ཡིན་ནོ། ། གཉིས་པ་ནི། ལམ་གཉིས་པ་ཟག་བཅས་ལ་ཡོད་པའི་རྣམ་པ་ནི་གཉེན་པོར་གྱུར་པ་དག་ཡིན་ནོ། །གང་གི་ན། ཤེས་བྱའི་སྒྲིབ་པ་གཟུང་བར་རྣམ་པར་རྟོག་པའོ།། གང་ན། ཕྱི་གཟུང་བ་དོན་གྱི་ཆོས་རྣམས་ངོ་བོ་ཉིད་མེད་པ་ལ་སོགས་པར་རྟོགས་ པའི་མཚན་ཉིད་རྣམ་པ་ལྔ་ནིའོ། །ལྔ་གང་ཞེ་ན། གཟུང་བ་ཕྱི་རོལ་གྱི་དོན་རྨི་ལམ་ལྟ་བུའི་རྣམ་པ་ནས་སྒྱུ་མ་ལྟ་བུའི་རྣམ་པའི་བར་ཏེའོ། །ཇི་ལྟར་ན། གོ་རིམ་བཞིན་དུ། གཟུང་བ་ཕྱི་རོལ་གྱི་དོན་རྨི་ལམ་ལྟར་བདེན་པའི་ངོ་བོ་ཉིད་མེད་པ་དང༌༑ སྒྲ་བརྙན་ལྟར་བདེན་པའི་རྒྱུ་ལས་མ་སྐྱེས་པ་དང༌། མིག་ཡོར་ལྟར་སྣང་བ་ཙམ་མ་འགགས་པ་དང༌། སྨིག་རྒྱུ་ལྟར་གཟོད་མ་ནས་སྤྲོས་པ་ཉེ་བར་ཞི་བ་དང༌། སྒྱུ་མ་ལྟར་རང་བཞིན་གྱིས་མྱ་ངན་ལས་འདས་པའི་མཚན་ཉིད་ཀྱི་རྣམ་པའོ། ། སྤྱིར་ཞེས་པ་ནི། ཤེས་སྒྲིབ་གཟུང་རྟོག་སྤྱིའི་གཉེན་པོ་ལ་བྱ་སྟེ། རྣམ་པ་འདི་དག་རེ་རེ་ཡང་གཟུང་རྟོག་ཙམ་དང་རྣམ་པ་འགལ་བའི་ཕྱིར་རོ། ། （ ༡༡༤ན ） གསུམ་པ་ནི། ལམ་གསུམ་པ་ཟག་མེད་ལ་ཡོད་པའི་རྣམ་པ་ནི། གཉེན་པོར་གྱུར་པ་དག་ཡིན་ནོ། །གང་ན། མཐོང་ལམ་གྱི་རྣམ་པ་དྲུག་ནིའོ། །དྲུག་གང་ཞེ་ན། གཟུང་བ་ཕྱི་རོལ་གྱི་དོན་དོར་བྱ་ཀུན་ནས་ཉོན་མོངས་པའི་དངོས་པོར་མེད་པ་དང༌། བླང་བྱ་རྣམ་པར་བྱང་བའི་དངོས་པོར་མེད་པ་དང༌། ཉོན་མོངས་པའི་བག་ཆགས་ཀྱིས་གོས་པ་མེད་པ་དང༌། གཟུགས་སོགས་ཀྱི་དབྱེ་བའི་སྤྲོས་པ་མེད་པ་དང༌། རང་གི་རྟོགས་པ་ལ་རོ་མྱང་བའི་རློམ་པ་མེད་པ་དང༌། སྟོང་ཉིད་མི་གཡོ་བའི་རྣམ་པ་སྟེ༑ གོ་རིམ་བཞིན་དུ་ཤེས་བྱའི་སྒྲིབ་པ་ཕྱི་རོལ་གྱི་དོན་ལ་དོར་བྱ་ཀུན་ནས་ཉོན་མོངས་པ་དང༌། བླང་བྱ་རྣམ་པར་བྱང་བ་དང༌། ཉོན་མོངས་པའི་བག་ཆགས་ཀྱིས་གོས་པ་དང༌། གཟུགས་ལ་སོགས་པའི་སྤྲོས་པ་དང༌། གཟུགས་སོགས་བདེན་མེད་དུ་རྟོགས་པའི་རང་གི་རྟོགས་པ་ལ་དང༌།

རྟོགས་པ་ཐོབ་ཟིན་ཡོངས་སུ་ཉམས་པར་རྣམ་པར་རྟོག་པ་རྣམས་ཀྱི་གཉེན་པོ་རེ་རེས། སྤང་བྱ་རེ་རེ་འཇོམས་པས་ན་སོ་སོར་ངེས་པའོ། །གསུམ་པ་ནི། དེ་ལྟར་ན་ལམ་གྱི་བདེན་པ་ལ་རྣམ་པ་བཅོ་ལྔ་སྟེའོ༑ ༑བཞི་པ་དོན་བསྡུ་བ་ནི། སྤྱིར་བསྡོམས་ན་ཐམས་ཅད་ཤེས་པ་ཉིད་ཀྱི་རྣམ་པ་ཉི་ཤུ་རྩ་བདུན་ཡིན་ནོ། །གཉིས་པ་ལ་བཞི་ལས། སྔ་འགྲེལ་ནི། གཞི་ཤེས་ཀྱི་རྣམ་པ་དེའི་འོག་ཏུ་ལམ་ཤེས་པ་ཉིད་ཀྱི་རྣམ་པ་གསུངས་སོ། །རྩ་བ་ནི། བསྒྲགས་སོ། ། གང་ན། ལམ་ཤེས་ཀྱི་རྣམ་པའོ། །གང་གིས་ན། མདོ་ལས། ཡུམ་འདི་འདོད་ཆགས་དང་བྲལ་བའི་ཕ་རོལ་ཏུ་ཕྱིན་པའོ། །བཅོམ་ལྡན་འདས་ཀྱིས་བཀའ་བསྩལ་པ༑ འདོད་ཆགས་དམིགས་སུ་མེད་པ་ཉིད་ཀྱི་ཕྱིར་རོ། །ཞེས་པ་ནས། ཡུམ་འདི་ནི་དངོས་པོ་མེད་པའི་ངོ་བོ་ཉིད་སྟོང་པ་ཉིད་ཀྱི་ཕ་རོལ་ཏུ་ཕྱིན་པའོ། །བཅོམ་ལྡན་འདས་ཀྱིས་བཀའ་བསྩལ་པ། དངོས་པོ་མེད་པའི་ངོ་བོ་ཉིད་སྟོང་པ་ཉིད་དམིགས་སུ་མེད་པའི་ཕྱིར་རོ། །ཞེས་པའི་བར་གྱིས་སོ། །འདིར། འདོད་ཆགས་བྲལ་བ་ནས་བཟུང་སྟེ། དངོས་མེད་ངོ་བོ་ཉིད་ཀྱི་བར། །ཞེས་པ་དོན་ལ་འཐོབ་བོ། །ཇི་ལྟར། གོ་རིམ་བཞིན་དུ་རྒྱུ་ཀུན་འབྱུང་ལ་སོ་དྲུག་པོ་དེ་དག་གི་ནང་ནས་བརྒྱད་དང༌། ལམ་བདེན་ལ་བདུན་དང༌། སྡུག་བསྔལ་ལ་ལྔ་དང༌། འགོག་པ་ལ་བཅུ་དྲུག་ཅེས་སོ། །འགྲེལ་པ་ལ་གཉིས། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། ཁོང་དུ་ཆུད་པར་བྱའོ། །གང་ན། ལམ་ཤེས་ཀྱི་རྣམ་པའོ། །ཇི་ལྟར་ན་ཀུན་འབྱུང་གི་བདེན་པ་ལ་གྲངས་བཞིན་དུ་རྣམ་པ་བརྒྱད་དང༌། ལ་སོགས་པ་ལམ་གྱི་བདེན་པ་ལ་བདུན་དང༌། སྡུག་བསྔལ་གྱི་བདེན་པ་ལ་ལྔ་དང༌། འགོག་པའི་བདེན་པ་ལ་བཅུ་དྲུག་གོ །ཞེས་བྱ་བར་རོ། །དེ་ནི་མི་འཐད་དེ། གཞན་ནས་གསུངས་པ་དང༌། བདེན་བཞིའི་གོ་རིམ་མི་མཐུན་པའི་ཕྱིར་རོ་ཞེ་ན། སྐྱོན་མེད་དེ། གཞན་ནས་གསུངས་པ་ནི། མངོན་རྟོགས་སྐྱེ་བའི་རྀམ་པ་ཡིན་ལ། འདིར་ནི་རྒྱུ་འབྲས་དོན་གྱི་རིམ་པའི་སྒོ་ནས་བསྟན་པའི་ཕྱིར་རོ།

།རྒྱུ་འབྲས་ཀྱི་རིམ་པ་ཇི་ལྟ་བུ་ཞེ་ན། ཀུན་ནས་ཉོན་མོངས་པའི་ཕྱོགས་ལ་བརྟེན་ནས་ཀུན་འབྱུང་གི་བདེན་པ་དག་ནི་རྒྱུ་ཡིན་ལ། སྡུག་བསྔལ་གྱི་བདེན་པ་ནི་འབྲས་བུ་ཡིན་ནོ༑ ༑ཅིག་ཤོས་རྣམ་བྱང་གི་ཕྱོགས་ལ་བརྟེན་ （ ༡༡༤བ ） ནས་ལམ་གྱི་བདེན་པ་ནི་རྒྱུ་ཡིན་ལ། འགོག་པའི་བདེན་པ་ནི། འབྲས་བུ་ཡིན་པར་བསྟན་ཏོ། །གཉིས་པ་ལ་བཞི། ཀུན་འབྱུང་སྤང་གཉེན་གྱི་སྒོ་ནས་དང༌། ལམ་དམ་བཅའ་དང་རྟགས་ཀྱི་དང༌། སྡུག་བསྔལ་རང་སྤྱིའི་མཚན་ཉིད་ཀྱི་དང༌། འགོག་པ་སྟོང་ཉིད་ཀྱི་སྒོ་ནས་བསྟན་པའོ། །དང་པོ་ནི། བདེན་བཞིའི་རྣམ་པ་དེ་ལ་རྒྱུའི་ཀུན་འབྱུང་གི་བདེན་པའི་རྣམ་པ་བརྒྱད་ཡིན་ནོ། །རྒྱུ་མཚན་ནི་རྒྱུ་ཀུན་འབྱུང་རབ་སྐྱེ་རྐྱེན་དེ་རྣམས་ཀྱི་གཉེན་པོར་གྱུར་པ་གསུམ་དང་གསུམ་དང་གཅིག་དང་གཅིག་སྟེ༑ གཉེན་པོའི་རྣམ་པ་བརྒྱད་དངོས་སུ་བསྟན་པས་སྤང་བྱ་བརྒྱད་ཤུགས་ལ་འཕངས་པ་དེ་ལྟར་ནའོ། །གང་ཞིག་གང་གི་གཉེན་པོ་ཡིན་ཞེ་ན། ཡུལ་ལ་རྒྱབ་ཀྱིས་ཕྱོགས་པའི་འདོད་ཆགས་དང་བྲལ་བའི་རྣམ་པ་ནི་གོ་རིམ་བཞིན་དུ་ཡུལ་མངོན་པར་འདོད་པའི་འདུན་པའི་གཉེན་པོ་དང༌། ཡུལ་ལ་མངོན་པར་ཞེན་པས་མི་གནས་པའི་རྣམ་པ་ནི་མངོན་པར་ཞེན་པའི་འདོད་ཆགས་ཀྱི་གཉེན་པོ་དང༌། མཚན་མ་ཉེ་བར་ཞི་བའི་རྣམ་པ་ནི་མ་འོངས་པ་ལ་མངོན་པར་དགའ་བའི་གཉེན་པོ་སྟེ་སྤང་བྱ་དེ་གསུམ་ནི། ཀུན་འབྱུང་གི་རྒྱུའི་རྣམ་པ་གང་ཡིན་པ་སྟེའོ། །འདོད་ཆགས་མེད་པ་དང༌། ཞེ་སྡང་མེད་པ་དང༌། གཏི་མུག་མེད་པའི་རྣམ་པ་གསུམ་ནི། འདོད་ཆགས་དང༌། ཞེ་སྡང་དང༌། གཏི་མུག་གསུམ་གྱི་གཉེན་པོ་སྟེ། དེ་གསུམ་ནི་ཀུན་འབྱུང་བའི་རྣམ་པ་གང་ཡིན་པ་སྟེའོ། །ཉོན་མོངས་མེད་པའི་ལམ་ཤེས་ཀྱི་རྣམ་པ་ནི། གཙང་བདེ་སོགས་ཀུན་ཏུ་རྟོག་པའི་གཉེན་པོ་སྟེ། གཅིག་པུ་དེ་ནི་རབ་ཏུ་སྐྱེ་བའི་རྣམ་པ་གང་ཡིན་པ་སྟེའོ། །དོན་དམ་པར་སེམས་ཅན་མེད་པར་རྟོགས་པའི་ལམ་ཤེས་ཀྱི་རྣམ་པ་ནི། སེམས་ཅན་དུ་མངོན་པར་ཞེན་པ་འཇིག་ལྟའི་གཉེན་པོ་སྟེ།

གཅིག་པུ་དེ་ནི་རྐྱེན་གྱི་རྣམ་པ་གང་ཡིན་པ་སྟེའོ། །གཉིས་པ་ནི། ལམ་གྱི་བདེན་པའི་རྣམ་པ་བདུན་ཡིན་ནོ། །རྒྱུ་མཚན་ནི་ལམ་གྱི་རྣམ་པ་གཉིས་དང༌། རིགས་པའི་གཉིས་དང༌། སྒྲུབ་པའི་གཉིས་དང༌། ངེས་འབྱིན་གྱི་རྣམ་པ་གཅིག་སྟེ་བདུན་གསུངས་པ་དེ་ལྟར་ནའོ། །བདུན་པོ་གང་ཞེ་ན། ཚད་མེད་པའི་ངོ་བོ་ཉིད་ནི་གོ་རིམ་བཞིན་དུ་སེམས་ཅན་ཐམས་ཅད་ལ་གོ་སྐབས་འབྱེད་པར་བྱེད་པའི་ཐེག་ཆེན་ལམ་གྱི་ངོ་བོ་བསྟན་ལ་མཐའ་གཉིས་དང་མ་འབྲེལ་བས་ནི་དེས་ཇི་ལྟར་སེམས་ཅན་ཐམས་ཅད་ལ་གོ་སྐབས་འབྱེད་པའི་རྒྱུ་མཚན་བསྟན་ཏེ། སྲིད་ཞིའི་མཐའ་གཉིས་སུ་འཛིན་པ་དང་བྲལ་བའི་སྒོ་ནས་གཞན་གྱི་དོན་བྱེད་པའི་ཕྱིར། ཐ་མི་དད་པས་ནི་ཆོས་ཐམས་ཅད་ཆོས་ཀྱི་དབྱིངས་སུ་དབྱེ་བ་མེད་པར་རྟོགས་པའི་རིགས་པ་གང་ཡིན་པའི་ངོ་བོ་བསྟན་ལ། མཆོག་ཏུ་འཛིན་པ་མེད་པས་ནི། ཐེག་ཆེན་གྱི་རིགས་པ་དེ་ཇི་ལྟར་མ་ལུས་པ་རྟོགས་པ་ཡིན་པའི་རྒྱུ་མཚན་བསྟན་ཏེ་ཉན་རང་གི་ས་ཙམ་གྱིས་ཆོག་མི་ཤེས་པར་ཐེག་ཆེན་གྱི་ཡོན་ཏན་མཐའ་དག་སྒྲུབ་པས་སོ། །རྣམ་པར་མི་རྟོག་པས་ནི་བདག་གཉིས་སུ་མི་རྟོག་པར་ཡུལ་རྟོགས་པར་བྱེད་པའི་སྒྲུབ་པ་གང་ཡིན་པའི་ངོ་བོ་བསྟན་ལ་གཞལ་དུ་མེད་པས་ནི་ཐེག་ཆེན་ （ ༡༡༥ན་ ） སྒྲུབ་པ་དེ་ཇི་ལྟར་མི་རྟོག་པ་ཡིན་པའི་རྒྱུ་མཚན་བསྟན་ཏེ། ཐོབ་ཟིན་ཉམས་པ་ལ་དམན་པ་དང༌། མ་ཐོབ་པ་ཐོབ་པ་ལ་གྱ་ནོམ་པར་འཛིན་པའི་རྟོག་པ་དང་བྲལ་བ་སྔོན་དུ་བཏང་ནས་དོན་དམ་པར་ཆོས་ཉིད་ལ་ཤེས་བྱའི་ཡུལ་དུ་མི་འཛིན་པས་སོ། །ཆགས་པ་མེད་པའི་རྣམ་པའི་ངོ་བོ་ཉིད་ནི་ཆོས་ཐམས་ཅད་ལ་ནམ་མཁའ་ལྟར་ཆགས་པ་དང་བྲལ་བའི་ངེས་པར་འབྱུང་བ་གང་ཡིན་པའི་ངོ་བོ་བསྟན་ལ། དེ་ལ་འཐད་པ་མ་གསུངས་པ་ནི་གདུལ་བྱ་ཉེ་བའི་བསམ་པ་ལ་བལྟོས་པའོ། །གསུམ་པ་ནི། སྡུག་བསྔལ་གྱི་བདེན་པའི་རྣམ་པ་ལྔ་ཡིན་ནོ། །རྒྱུ་མཚན་ནི། མི་རྟག་པ་དང༌། སྡུག་བསྔལ་བ་དང༌། སྟོང་པ་དང༌། བདག་མེད་པའི་རྣམ་པ་དང༌།

སྔ་མ་ཆོས་ཐམས་ཅད་དོན་དམ་པར་མཚན་ཉིད་མེད་པའི་རྣམ་པའི་ངོ་བོ་ཉིད་རྣམས་ཏེ། དེ་ལྟར་ནའོ། །སྔ་མ་བཞི་ནི། རང་རང་གི་ངོ་བོ་ཙམ་ཡིན་པས་རང་གི་མཚན་ཉིད་དང༌། ལྔ་པ་ནི་ཐམས་ཅད་ལ་ཁྱབ་པའི་སྤྱི་མཚན་ནོ། །བཞི་པ་ནི། འགོག་པའི་བདེན་པའི་རྣམ་པ་ནི་བཅུ་དྲུག་པ་ཡིན་ནོ། །རྒྱུ་མཚན་ནི། ནང་སྟོང་པ་ཉིད་ཀྱི་རྣམ་པ་ནས་དངོས་པོ་མེད་པའི་ངོ་བོ་ཉིད་སྟོང་པ་ཉིད་ཀྱི་རྣམ་པའི་བར་བཅུ་དྲུག་གསུངས་པ་དེ་ལྟར་ནའོ། །ཇི་ལྟར་གསུངས་ཞེ་ན། འདི་ལ་ལྔ། དངོས་པོ། བཏགས་པ། བྱེད་པ་པོ། ཡུལ་དུ་འཁྲུལ་བ། ངོ་བོ་ཉིད་འགོག་པའོ། །དང་པོ་ནི། ནང་དང་ཕྱི་དང་གཉིས་ཀ་སྟོང་པ་ཉིད་ཀྱི་རྣམ་པ་གསུམ་གྱིས་ནི། འགོག་བདེན་གྱི་ངོ་བོའི་རྣམ་པ་འགོག་པའི་ངོ་བོ་ཉིད་བསྟན་ཏེ། དེ་ནི་མགོ་སོགས་ནང་དང༌། གཟུགས་སོགས་ཕྱི་དང༌། དབང་པོའི་རྟེན་ཕྱི་ནང་གཉིས་ཀའི་ཟག་བཅས་ཀྱི་དངོས་པོ་རྣམས་དགག་པ་སྟེ་འགགས་པས་རབ་ཏུ་ཕྱེ་བའི་ཕྱིར་རོ། །གཉིས་པ་ནི། སྟོང་པ་ཉིད་ཀྱི་རྣམ་པ་ནས་དོར་བ་མེད་པ་སྟོང་པ་ཉིད་ཀྱི་རྣམ་པའི་བར་བརྒྱད་ཀྱིས་ནི་འགོག་བདེན་གྱི་ངོ་བོའི་རྣམ་པ་ཞི་བའི་རྣམ་པའི་ངོ་བོ་ཉིད་བསྟན་ཏེ། དེ་ནི་སྟོང་ཉིད་དུ་ལྟ་བའི་གཉེན་པོ་དང༌། དབྱིབས་སུ་བཀོད་པ་ཙམ་གྱི་སྣོད་ཀྱི་འཇིག་རྟེན་དང༌། དོན་དམ་པར་མ་གྲུབ་པའི་གཉེན་པོའི་ཕྱོགས་དོན་དམ་པ་དང༌། འདུས་བྱས་དང༌། འདུས་མ་བྱས་དང༌། མཐར་འཇོག་བྱེད་ཀྱི་དབུས་མ་གྲུབ་པས་རྟག་པ་དང་ཆད་པའི་མཐའ་མེད་པ་དང༌། དབུས་ཀྱང་ཆོས་ཉིད་ལྟར་གྱུར་པའི་འཁོར་བ་ཐོག་མ་དང་ཐ་མ་མེད་པ་དང༌། གཟིངས་དང་འདྲ་བར་འབྲས་བུའི་ཚེ་སྤང་བར་བྱ་བ་ཡིན་པའི་ཕྱིར་ལམ་དུས་སུ་དོར་བ་བྱ་བ་མེད་པའི་རྟོགས་པའི་ཆོས་ཕྱོགས་མཐུན་ཏེ། དེ་བརྒྱད་ལ་སྒྲོ་བཏགས་པའི་བདག་ཉིད་ཅན་གྱི་མངོན་པར་ཞེན་པ་བརྒྱད་འགོག་པ་སྟེ་དེ་བརྒྱད་ཞི་བས་རབ་ཏུ་ཕྱེ་བའི་ཕྱིར་རོ། །གསུམ་པ་ནི། རང་བཞིན་སྟོང་པ་ཉིད་ཀྱི་རྣམ་པས་འགོག་བདེན་གྱི་ངོ་བོའི་རྣམ་པ་གྱ་ནོམ་པའི་རྣམ་པ་བསྟན་ཏེ།

དེ་ནི་མུ་སྟེགས་སོགས་གཞན་གྱིས་ཀུན་བཏགས་པའི་གཙོ་བོ་དང་དབང་ཕྱུག་ལ་སོགས་པའི་བྱེད་པ་པོ་དགག་པ་སྟེ་དེ་དག་གིས་མ་བྱས་པས་རང་བཞིན་གྱིས་སྐྱོན་དང་བྲལ་བའི་དག་པ་ཡིན་པས་སོ༑ ༑བཞི་པ་ནི། ཆོས་ཐམས་ཅད་དང་རང་གི་མཚན་ཉིད་དང་མི་དམིགས་པ་སྟོང་པ་ཉིད་ཀྱི་རྣམ་པ་སྟེ་གསུམ་གྱིས་ནི་འགོག་བདེན་ （ ༡༡༥བ ） གྱི་ངོ་བོའི་རྣམ་པ་ཇི་ལྟར་ངེས་པར་འབྱུང་བའི་རྣམ་པ་བསྟན་ཏེ། དེ་ནི་བཏགས་པ་ཙམ་དུ་དང་མཚན་ཉིད་དུ་དང་དུས་སུ་འཁྲུལ་བ་གསུམ་དགག་པས་ནའོ། །གསུམ་ནི་ཆོས་ཐམས་ཅད་དང་གཟུགས་སུ་རུང་བ་སོགས་དང༌། འདས་སོགས་ལ་ཡུལ་དུ་འཁྲུལ་བའི་བདག་ཉིད་དོ། །ལྔ་པ་ནི། དངོས་པོ་མེད་པའི་ངོ་བོ་ཉིད་སྟོང་པ་ཉིད་ཀྱི་རྣམ་པ་གཅིག་གིས་ནི་འགོག་བདེན་གྱི་ངོ་བོའི་རྣམ་པ་གང་ངེས་པར་འབྱུང་བའི་རྣམ་པ་ཁོན་ན་བསྟན་ཏེ། དེ་ནི་དངོས་པོ་དང་དངོས་མེད་དང་རང་གཞན་གྱི་ངོ་བོ་ཉིད་བཞི་དགག་པས་སོ། །དོན་བསྡུ་བ་ནི། སྤྱིར་བསྡོམས་ན་ལམ་ཤེས་པ་ཉིད་ཀྱི་རྣམ་པ་སུམ་ཅུ་རྩ་དྲུག་ཡིན་ནོ། །གསུམ་པ་ལ་གསུམ་ལས། སྔ་འགྲེལ་ནི། ལམ་ཤེས་ཀྱི་རྣམ་པ་དེའི་འོག་ཏུ་རྣམ་པ་ཐམས་ཅད་མཁྱེན་པ་ཉིད་ཀྱི་རྣམ་པ་གསུངས་སོ། །རྩ་བ་ལ་གཉིས༑ དངོས་ཀྱི་དོན་དང༌། རྩོད་པ་སྤང་ངོ༌། དང་པོ་ནི། བཞེད་དོ། གང་ན། རབ་འབྱོར་གྱིས་གསོལ་བ། བཅོམ་ལྡན་འདས་འདི་ལྟ་སྟེ། ཡུམ་འདི་ནི་དྲན་པ་ཉེ་བར་བཞག་པའི་ཕ་རོལ་ཏུ་ཕྱིན་པའོ། །བཅོམ་ལྡན་འདས་ཀྱི་བཀའ་བསྩལ་པ། ལུས་དང༌། ཚོར་བ་དང༌། སེམས་དང༌། ཆོས་མི་དམིགས་པའི་ཕྱིར་རོ། །ཞེས་དྲན་པ་ཉེ་བར་བཞག་པ་ནས་བཟུང་སྟེ། ཡུམ་འདི་ནི་སངས་རྒྱས་ཀྱི་ཕ་རོལ་ཏུ་ཕྱིན་པའོ༑ ༑བཅོམ་ལྡན་འདས་ཀྱི་བཀའ་བསྩལ་པ། ཆོས་ཐམས་ཅད་རྣམ་པ་ཐམས་ཅད་དུ་མངོན་པར་རྫོགས་པར་སངས་རྒྱས་པའི་ཕྱིར་རོ། །ཞེས་སངས་རྒྱས་རྣམ་པའི་མཐར་ཐུག་རྣམས་ནིའོ། །དེ་དག་གི་དོན་བསྟན་བཅོས་སུ་བཀྲལ་བ་ནི། ཇི་ལྟར་ཞེ་ན། སློབ་མ་ཉན་ཐོས་རྣམས་ལ་གོ་རིམ་བཞིན་དུ་བྱང་ཕྱོགས་སུམ་ཅུ་བདུན་དང༌།

བྱང་ཆུབ་སེམས་དཔའ་རྣམས་ལ་རྣམ་ཐར་སྒོ་གསུམ་ནས་ཕར་ཕྱིན་བཅུའི་བར་སུམ་ཅུ་རྩ་བཞི་དང༌། སངས་རྒྱས་རྣམས་ལ་སྟོབས་བཅུ་ནས་སངས་རྒྱས་ཀྱི་རྣམ་པའི་བར་སུམ་ཅུ་རྩ་དགུ་དག་ཏུའོ། །རྒྱུ་མཚན་ནི། ཀུན་མཁྱེན་གསུམ་གྱི་ལམ་གྱི་བདེན་པ་དང༌། རྗེས་སུ་མཐུན་པར་ཕྱེ་བའི་སྒོ་ནས་སོ༑ ༑གཉིས་པ་ལ་གཉིས། རྩོད་པ་དང༌། ལན་ནོ། །དང་པོ་ནི། འདིར་དོན་རྣམ་དང་ཤེས་རྣམ་གང་གི་དབང་དུ་བྱས་ནས་བསྟན། དང་པོ་ལྟར་ན། རྣམ་མཁྱེན་ནི་བདེན་པ་བཞི་ཁའི་ཡུལ་ཅན་ཡིན་ལ། འདིར་ནི་ལམ་བདེན་ཁོ་ནའི་རྣམ་པ་བསྟན་པས་མི་རིགས་སོ། །གཉིས་པ་ལྟར་ན། རྣམ་མཁྱེན་གྱི་རྣམ་པ་ནི། སངས་རྒྱས་ཁོ་ནའི་རྒྱུད་ལ་ཡོད་པ་དང༌། རྣམ་མཁྱེན་ཁོ་ན་མ་ཡིན་ནམ། ཅིའི་ཕྱིར་གང་ཟག་གསུམ་ལ་ཡོད་པ་དང་མཁྱེན་གསུམ་དུ་འབྱེད་ཞེ་ན། གཉིས་པ་ནི། ཁ་ཅིག་ན་རེ། སུམ་ཅུ་བདུན་དང༌། སུམ་ཅུ་བཞི་ནི་རྣམ་མཁྱེན་གྱི་རྒྱུའི་རྣམ་པའི་དབང་དུ་བྱས་པ་ཡིན་ལ། སུམ་ཅུ་རྩ་དགུ་ནི་འབྲས་བུ་རྣམ་མཁྱེན་གྱི་རྒྱུ་དང༌། འབྲས་བུའི་རྣམ་པ་མ་ལུས་པའི་དབང་དུ་བྱས་པ་ཡིན་ནོ། །ཞེས་ཟེར་རོ། །ཡང་འགའ་ཞིག་ན་རེ། མཁྱེན་གསུམ་གྱིས་བསྡུས་པའི་དོན་རྣམ་ （ ༡༡༦ན ） བརྒྱ་དང་བཅུས། དེ་རྟོགས་རྣམ་མཁྱེན་གྱི་ཤེས་རྣམ་བརྒྱ་དང་བཅུ་མཚོན་ནས་བསྟན་པ་ཡིན་ནོ། །དེ་ལ་དང་པོ་ལྟར་ན། གཞི་ཤེས་ཀྱི་ཤེས་རྣམ་ཉེར་བདུན་དང༌། ལམ་ཤེས་ཀྱི་ཤེས་རྣམ་སོ་དྲུག་གིས་རྣམ་མཁྱེན་གྱི་རྒྱུའི་རྣམ་པ་མ་ལུས་པ་བསྡུས་ཤིང༌། དེ་ཡང་རྣམ་མཁྱེན་གྱི་རྒྱུའི་དབང་དུ་བྱས་ནས་བསྟན་ཟིན་པས། ཡང་བསྟན་པ་ལ་དགོས་པ་མེད་པའི་ཕྱིར་རོ། །གཉིས་པ་ཡང་མི་འཐད་དེ། ལམ་བདེན་གྱི་དོན་རྣམ། དེ་རྟོགས་ཀྱི་ཤེས་རྣམ་མཚོན་པའི་ཕྱིར་དུ་བསྟན་དགོས་ན། བདེན་པ་གཞན་གསུམ་གྱི་དོན་རྣམ་ཡང་ཅིའི་ཕྱིར་མི་སྟོན། གལ་ཏེ་ལམ་བདེན་དེ། བདེན་པ་བཞི་ཁའི་ཡུལ་ཅན་ཡིན་པས་དེ་རྟོགས་པ་ན་བདེན་པ་གཞན་གསུམ་གྱི་རྣམ་པ་ཡང་རྟོགས་པའི་ཕྱིར་མ་བསྟན་ཞེ་ན།

འོ་ན་གཞི་ཤེས་དང་ལམ་ཤེས་ཀྱི་རྣམ་པ་སྟོན་པ་ན་ཡང་ལམ་བདེན་ཁོ་ནའི་རྣམ་པ་བསྟན་པར་རིགས་ཀྱི་བདེན་པ་གཞན་གསུམ་གྱི་རྣམ་པ་བསྟན་པ་དོན་མེད་པར་འགྱུར་ཏེ་རྒྱུ་མཚན་མཚུངས་པའི་ཕྱིར་རོ། །དེས་ན་རྣམ་མཁྱེན་གྱི་རྣམ་པ་བརྒྱ་དང་བཅུ་པོ་འདི་ནི། རྣམ་མཁྱེན་གྱི་ཤེས་རྣམ་གྱི་དབང་དུ་བྱས་ནས་བསྟན་ཏོ། །འོ་ན་སློབ་མ་བྱང་ཆུབ་སེམས་དཔའ་དང༌། །ཞེས་རྟེན་སློབ་མའི་གང་ཟག་ཏུ་གསུངས་པ་མི་འཐད་པར་འགྱུར་རོ། །ཞེ་ན། སྐྱོན་མེད་དེ། རྣམ་མཁྱེན་གྱིས་འཕགས་པའི་གང་ཟག་ཐམས་ཅད་ཀྱི་རྟོགས་རིགས་ཡོན་ཏན་ཡར་ལྡན་དུ་བསྡུས་པར་ཤེས་པར་བྱ་བའི་ཕྱིར་དུ་ཡིན་ནོ། །དེ་སྐད་དུ་ཡང༌། རྣམ་པ་ཐམས་ཅད་མཁྱེན་པ་ཉིད་ཀྱིས་འཕགས་པའི་གང་ཟག་ཐམས་ཅད་བསྡུས་པའི་ཕྱིར༑ ༑ཞེས་གསུངས་སོ། །གལ་ཏེ་དངོས་པོ་ལ་ཡོངས་སུ་རྟོགས་པའི་ལམ་ལ། ཞེས་དང༌། དྲོ་བ་དང་རྩེ་མོའི་ངོ་བོ་ཉིད་ཞེས་དང༌། བཟོད་པ་དང་ཆོས་མཆོག་གི་ངོ་བོ་ཉིད། ཞེས་སོགས་སློབ་ལམ་དུ་གསུངས་པ་དང་འགལ་ལོ་ཞེ་ན། སྐྱོན་མེད་དེ༑ དྲན་པ་ཉེར་བཞག་སོགས་ཀྱི་སྤྱིའི་རྣམ་གཞག་དང༌། དང་པོ་སྐྱེ་བའི་ས་མཚམས་དང་རྟེན་གྱི་གང་ཟག་གི་རིགས་ཀྱི་དབྱེ་བ་བསྟན་ནས། སངས་རྒྱས་ཀྱི་ཐུགས་རྒྱུད་ཀྱི་ཤེས་རྣམ་བརྒྱ་དང་བཅུ་པོ་རྟོགས་པར་བྱ་བའི་ཕྱིར་དུ་བསྟན་པ་ཡིན་ནོ། །སངས་རྒྱས་ཀྱི་ཐུགས་རྒྱུད་ལ་འདིར་བསྟན་ཡོན་ཏན་ཐམས་ཅད་ཚང་བར་ཡོད་པ་ནི། བྱང་ཆུབ་ཕྱོགས་མཐུན་ཚད་མེད་དང༌། ཞེས་པ་དང༌། དེའི་འགྲེལ་པར་ཡང༌། དྲན་པ་ཉེ་བར་བཞག་པ་ལ་སོགས་པ་ནས་འཕགས་པའི་ལམ་ཡན་ལག་བརྒྱད་པའི་བར་བྱང་ཆུབ་ཀྱི་ཕྱོགས་རྣམས་དང༌། ཞེས་འདིར་བཤད་ཟིན་པ་ལ་གསུངས་པའི་ཕྱིར་རོ། །དེ་ཡང་སངས་རྒྱས་ཀྱི་སའི་དྲན་པ་ཉེར་བཞག་ནི༑ སློབ་པའི་གནས་སྐབས་སུ། དམིགས་རྣམ་གྱི་སྒོ་ནས་སྒོམ་ཚུལ་བསྟན་པ་དེའི་རིགས་མཐར་ཐུག་པ་དེ་སངས་རྒྱས་ཀྱི་ས་ན་ཡོད་དོ། །ཞེས་སྟོན་པ་ལས་ཐབས་གཞན་མེད་པའི་ཕྱིར་རོ། །མདོར་ན་སངས་རྒྱས་སའི་སོ་བདུན་དང་སོ་བཞི་ཤེས་པའི་ཕྱིར་དུ།

དེའི་རིགས་འདྲ་སློབ་ལམ་གྱི་གནས་སྐབས་སུ་སོ་བདུན་དང༌༑ སོ་བཞིའི་རྣམ་གཞག་མཛད་པའོ། །དེས་ན་འདིར་གཙོ་བོར་བསྟན་པའི་རྣམ་མཁྱེན་གྱི་རྣམ་པ་བརྒྱ་དང་བཅུ་ནི་སངས་རྒྱས་ཀྱི་ཐུགས་རྒྱུད་ཁོ་ན་

（ ༡༡༦བ ） ལ་ཡོད་དེ་ཚིག་གསལ་ལས། རྣམ་པ་ཐམས་ཅད་མཁྱེན་པའི་རྣམ་པ་བརྒྱ་དང་བཅུ་ནི་རྣམ་པར་མི་རྟོག་པའི་ཡེ་ཤེས་ཆེན་པོ་གཅིག་པུ་པ་དེའི་མཚན་ཉིད་དོ། ། ཞེས་གསུངས་སོ། །གང་དུ་ཡང་མ་ཕྱེ་བའི་སོ་བདུན་དང་སོ་བཞི་ཙམ་ལ་བྱེད་པ་ནི་ཤིན་ཏུ་མ་འབྲེལ་ཏེ། རྣམ་མཁྱེན་གྱི་རྣམ་པ་ལ་གསུམ་དུ་ཇི་ལྟར་འབྱེད་ཅེས་པའི་ལན་དུ། རྣམ་པ་ཐམས་ཅད་མཁྱེན་པ་ཉིད་ཀྱིས་འཕགས་པའི་གང་ཟག་ཐམས་ཅད་བསྡུས་པའི་ཕྱིར། ཞེས་པའི་ལན་དོན་མེད་པར་འགྱུར་རོ། །རྗེས་མཐུན་པའི་དོན་ལ་མཐུན་ཚུལ་ནི། ཡུལ་རྟོགས་ཚུལ་དང༌། ཡོན་ཏན་ཐོབ་ཚུལ་ཆ་འདྲ་བ་ཙམ་མོ། །གལ་ཏེ་བརྒྱ་དང་བཅུ་པོ་ཐམས་ཅད་སངས་རྒྱས་ཁོ་ནའི་རྒྱུད་ལ་ཡོད་ན། འཕགས་ཆུང་འོག་མ་རྣམས་དང་ཐུན་མོང་བར་ཇི་ལྟར་འཇོག གཞན་ཡང་བྱང་ཕྱོགས་སོ་བདུན་བྱང་སེམས་ཀྱི་རྒྱུད་ལ་ཡོད་པས་ལམ་ཤེས་དང་རྗེས་མཐུན་པ་དང༌། སོ་བཞི་ཕལ་ཆེར་ཉན་རང་གི་རྒྱུད་ལའང་ཡོད་པས་གཞི་ཤེས་དང་རྗེས་མཐུན་པར་ཅིའི་ཕྱིར་མི་འཇོག་ཅེ་ན། འདི་ཤིན་ཏུ་དཔྱད་མི་བཟོད་དོ། ། འོན་ཀྱང་འདི་ལྟར་བརྗོད་པར་བྱ་སྟེ། སོ་བདུན་གྱིས་ནི། ཉན་རང་གི་བཞེད་དོན་སྒྲུབ་ཅིང༌། སངས་རྒྱས་ཀྱི་ཡང་བཞེད་དོན་སྒྲུབ་པའི་ལམ་གྱི་རིགས་ཡིན་པས་ཐུན་མོང་བའི་རྣམ་པ་ཞེས་བརྗོད་དོ། །སོ་དགུས་ནི། སངས་རྒྱས་ཁོ་ནའི་བཞེད་དོན་སྒྲུབ་པའི་མངོན་རྟོགས་ཀྱི་རིགས་ཡིན་པས་ན། ཐུན་མོང་མ་ཡིན་པ་ཞེས་བྱའོ། །སོ་སོ་ཡང་དག་རིག་བཞི་ཡང་སངས་རྒྱས་ཁོ་ནའི་བཞེད་དོན་སྒྲུབ་པའི་མངོན་རྟོགས་ཀྱི་རིགས་ཡིན་པས་སོ། །སོ་སོ་ཡང་དག་རིག་བློ་བཟང༌། ། ཞེས་བྱང་སེམས་ལ་ཡོད་པར་གསུངས་པ་མ་ཡིན་ནམ་ཞེ་ན། དེ་དང་མི་མཚུངས་ཏེ༑ གཞན་དུ་ན་སྟོབས་ཀྱི་རྣམ་པ་ལྔའོ་ཞེས་གསུངས་པས་སྟོབས་ལ་ཡང་མཚུངས་པར་འགྱུར་རོ། །བྱང་ཕྱོགས་སོ་བདུན་བྱང་སེམས་ལ་ཡོད་ཀྱང་འདིར་བསྟན་སོ་བདུན་ནི། ཉན་རང་གི་བཞེད་དོན་གཙོ་བོར་སྒྲུབ་པའི་ལམ་གྱི་རིགས་ཀྱི་དབང་དུ་བྱས་སོ།

།སོ་བཞི་ནི། བྱང་སེམས་ཀྱི་བཞེད་དོན་གཙོ་བོར་སྒྲུབ་པའི་ལམ་གྱི་རིགས་ཀྱི་དབང་དུ་བྱས་པའོ། །སོ་དགུ་ནི། སངས་རྒྱས་ཁོ་ནའི་བཞེད་དོན་གཙོ་བོར་སྒྲུབ་པའི་ལམ་གྱི་རིགས་ཀྱི་དབང་དུ་བྱས་པའོ། །གཞན་དུ་ན་སངས་རྒྱས་སའི་དྲན་པ་ཉེར་བཞག་སོགས་དང༌། སྟོབས་སོགས་ཡོན་ཏན་རྣམས་ཐུན་མོང་མ་ཡིན་པའི་རྣམ་པར་མཚུངས་ན། སངས་རྒྱས་ཀྱི་ཐུགས་རྒྱུད་ཀྱི་དྲན་པ་ཉེར་བཞག་སོགས་ཀྱང་ཅིའི་ཕྱིར་ཐུན་མོངས་མ་ཡིན་པའི་རྣམ་པར་མི་འཇོག མདོར་ན་སོ་བདུན་ནི། གང་ཟག་གི་བདག་མེད་དང༌། གཟུང་བ་ཆོས་ཀྱི་བདག་མེད་ཙམ་རྟོགས་པའི་རྟོགས་རིགས་ཀྱི་དབང་དུ་བྱས་སོ། །སོ་བཞི་ནི། འཛིན་པ་ཆོས་ཀྱི་བདག་མེད་ཙམ་རྟོགས་པའི་རྟོགས་རིགས་ཀྱི་དབང་དུ་བྱས་པའོ༑ ༑སོ་དགུ་ནི་ཤེས་བྱ་ཐམས་ཅད་རྟོགས་པའི་རྟོགས་རིགས་ཀྱི་དབང་དུ་བྱས་ནས་བསྟན་པ་ཙམ་མོ། །འགྲེལ་པ་ལ་གཉིས། མདོར་བསྟན་པ་དང༌། རྒྱས་པར་བཤད་པའོ། ། དང་པོ་ནི། བཞེད་དོ། །གང་ན། དྲན་པ་ཉེ་བར་བཞག་པ་ནས་བཟུང་སྟེ་སངས་རྒྱས་ཀྱི་རྣམ་པའི་མཐར་ཐུག་པ་རྣམས་ནིའོ། །ཇི་ལྟར་ན། གྲངས་བཞིན་དུ་རྣམ་པ་སུམ་ （ ༡༡༧ན ） ཅུ་རྩ་བདུན་དང་སུམ་ཅུ་རྩ་བཞི་དང་སུམ་ཅུ་རྩ་དགུར་ཞེས་བྱ་བ་ནི་རྣམ་པའི་གྲངས་བསྟན་པ་ཡིན་ནོ། །ཉན་ཐོས་རྣམས་དང༌། བྱང་ཆུབ་སེམས་དཔའ་རྣམས་དང༌། སངས་རྒྱས་རྣམས་ལ་ཞེས་པས་ནི་རྟེན་གང་ཟག་བསྟན་ཏོ། ། རྒྱུ་མཚན་ནི། ཐམས་ཅད་མཁྱེན་པ་ཉིད་གསུམ་གྱིས་བསྡུས་པའི་ལམ་རྗེས་མཐུན་པ་ཡིན་པའི་སྒོ་ནས་སོ། །རྣམ་མཁྱེན་གྱི་རྣམ་པ་ལ་གསུམ་དུ་བྱེད་པ་མི་རིགས་སོ་ཞེ་ན། རྣམ་པ་ཐམས་ཅད་མཁྱེན་པ་ཉིད་ཀྱིས་འཕགས་པའི་གང་ཟག་ཐམས་ཅད་ཀྱི་རྟོགས་རིགས་ཡོན་ཏན་ཡར་ལྡན་དུ་བསྡུས་པའི་ཕྱིར་རོ། །གཉིས་པ་ལ་གསུམ། གཞི་ཤེས། ལམ་ཤེས། རྣམ་མཁྱེན་གྱི་རྣམ་པ་རྒྱས་པར་བཤད་པའོ། །དང་པོ་ལ་གཉིས། སོ་སོར་བཤད་པ་དང༌། དོན་བསྡུ་བའོ། ། དང་པོ་ནི། མཁྱེན་གསུམ་གྱི་རྣམ་པ་དེ་ལ་ཐམས་ཅད་ཤེས་པ་ཉིད་ཀྱི་རྣམ་པ་ལ་བདུན༑

དངོས་པོ་ལ་རྟོག་པ་དང༌། རྩོལ་བ་ལས་བྱུང་བ་དང༌། ཏིང་ངེ་འཛིན་ཡོངས་སུ་སྦྱོང་བ་དང༌། མངོན་པར་རྟོགས་པ་ལ་སྦྱོར་བ་དང༌། མངོན་པར་རྟོགས་པ་དང་འབྲེལ་བ་དང༌། མངོན་པར་རྟོགས་པ་དང༌། རྣམ་པར་དག་པ་ངེས་པར་འབྱིན་པའི་ལམ་མོ། །དང་པོ་ནི། སྡེ་ཚན་བདུན་གྱི་དང་པོ་དངོས་པོ་ལ་ཡོངས་སུ་རྟོགས་པའི་ལམ་ལ། དྲན་པ་ཉེ་བར་བཞག་པའི་རྣམ་པ་བཞིའོ། །དམིགས་པ་གང་ལ་རྣམ་པ་ཇི་ལྟ་བུར། ངོ་བོ་གང་གིས། དགོས་པ་གང་གི་ཕྱིར་ཞེ་ན། དང་པོ་ནི༑ ལུས་དང༌། ཚོར་བ་དང༌། སེམས་དང༌། ཆོས་རྣམས་ལའོ། །གཉིས་པ་ནི། བཞི་པོ་དེ་དག་ལ་རང་དང་སྤྱིའི་མཚན་ཉིད་ཀྱི་སྒོ་ནས་ཡོངས་སུ་བརྟགས་པའོ། ། གསུམ་པ་ནི། ཀུན་ལས་བཏུས་ལས། ངོ་བོ་ཉིད་གང་ཞེ་ན། ཤེས་རབ་དང༌། དྲན་པའོ་ཞེས་དང༌། མཛོད་ལས། དྲན་པ་ཉེར་བཞག་ཤེས་རབ་སྟེ། །ཞེས་གསུངས་པ་ལྟར་རོ། །བཞི་པ་ནི། བདེན་པ་བཞི་ལ་འཇུག་པར་བྱ་བའི་ཕྱིར་དུའོ། །གཉིས་པ་ནི༑ དངོས་པོ་ལ་རྟོག་པའི་ལམ་དེའི་འོག་ཏུ་རྩོལ་བ་ལས་བྱུང་བའི་ལམ་འཆད་དོ། །རྒྱུ་མཚན་ནི། དེ་ལྟར་ཞུགས་པ་ལ་བརྩོན་འགྲུས་འབྱུང་བས་སོ། །དེ་ལ་ཡང་དག་པར་སྤོང་བའི་རྣམ་པ་བཞིའོ། །འོ་ན་ཡུལ་གང་ལ་དམིགས་ནས། ཚུལ་ཇི་ལྟ་བུས། ངོ་བོ་གང་གིས། དགོས་པ་གང་གི་ཕྱིར་སྤོང་ཞེ་ན། དང་པོ་ནི། དགེ་བ་དང༌། མི་དགེ་བ་སྐྱེས་པ་དང༌། མ་སྐྱེས་པ་བཞིའོ། །གཉིས་པ་ནི། གོ་རིམ་བཞིན་དུ་མི་དགེ་བ་སྐྱེས་པ་ཡང་དག་པར་སྤོང་བ་དང༌། མ་སྐྱེས་པ་དག་མི་བསྐྱེད་པ་དང༌། དགེ་བ་སྐྱེས་པ་འཕེལ་བར་བྱེད་པ་དང༌། མ་སྐྱེས་པ་དེས་བསྐྱེད་པའི་རྒྱུའི་བརྩོན་འགྲུས་རྩོམ་མོ། །གསུམ་པ་ནི། ཀུན་ལས་བཏུས་ལས། ངོ་བོ་ཉིད་གང་ཞེ་ན། བརྩོན་འགྲུས་སོ། །ཞེས་གསུངས་པ་ལྟར་རོ། །བཞི་པ་ནི། དང་པོ་གཉིས་ཀྱིས་སྤང་བྱ་མ་ལུས་པ་ཉམས་པར་བྱེད་ཅིང༌། ཕྱི་མ་གཉིས་ཀྱིས་གཉེན་པོ་མ་ལུས་པ་ཐོབ་ཅིང་འཕེལ་བའོ། །གསུམ་པ་ནི། རྩོལ་བ་ལས་བྱུང་བའི་ལམ་གྱི་འོག་ཏུ་ཏིང་ངེ་འཛིན་ཡོངས་སུ་སྦྱོང་བའི་ལམ་འཆད་དོ།

།རྒྱུ་མཚན་ནི། སྤང་གཉེན་ལ་བླང་དོར་འབྱེད་པའི་བརྩོན་འགྲུས་དང་ལྡན་པས་ནི། ཏིང་ངེ་འཛིན་གྱིས་སེམས་ལས་སུ་རུང་བ་ཉིད་དུ་བྱེད་པས་སོ། །དེ་ལ་རྫུ་འཕྲུལ་གྱི་རྐང་ （ ༡༡༧བ ） པའི་རྣམ་པ་བཞིའོ། །འོ་ན་ཡུལ་གང་ལ་དམིགས་ནས། ཚུལ་ཇི་ལྟར། ངོ་བོ་གང་གིས། དགོས་པ་གང་གི་ཕྱིར་སེམས་ཡོངས་སུ་སྦྱོང་ཞེ་ན། དང་པོ་ནི༑ ལུས་གཅིག་ལ་དུ་མ་དང་དུ་མ་ལ་གཅིག་ཏུ་བསྒྱུར་བ་ལ་སོགས་པའི་རྫུ་འཕྲུལ་གྱི་བྱ་བའོ། །གཉིས་པ་ནི། དབུས་མཐའ་ལས། ཉེས་པ་ལྔ་སྤོང་འདུ་བྱེད་བརྒྱད། །བསྟེན་པའི་རྒྱུ་ལས་བྱུང་བའོ། །ཞེས་པ་ལྟར་སྤོང་བའི་འདུ་བྱེད་བརྒྱད་དང་ལྡན་པར་སྒོམ་པ་སྟེ། འདུ་བྱེད་བརྒྱད་ནི། འདུན་པ་དང༌། རྩོལ་བ་དང༌། དད་པ་དང༌། ཤིན་སྦྱངས་དང༌། དྲན་པ་དང༌། ཤེས་བཞིན་དང༌། སེམས་པ་དང༌། བཏང་སྙོམས་སོ། །ཉེས་པ་ལྔ་ནི། དབུས་མཐར། ལེ་ལོ་དང་ནི་གདམ་ངག་རྣམས། །བརྗེད་དང་བྱིང་དང་རྒོད་པ་དང༌། །འདུ་མི་བྱེད་དང་འདུ་བྱེད་དེ། །འདི་དག་ཉེས་པ་ལྔར་འདོད་དོ། །ཞེས་གསུངས་པ་ལྟར། བྱིང་རྒོད་གཉིས་གཅིག་ཏུ་བྱས་པས་ལྔའོ༑ ༑འདུ་བྱེད་བརྒྱད་ཀྱི་དང་པོ་བཞི་ནི། མངོན་པར་འདོད་པ་དང༌། བརྩོན་འགྲུས་དང༌། མངོན་པར་ཡིད་ཆེས་པ་དང༌། ལུས་སེམས་ལས་སུ་རུང་བར་བྱེད་པའོ། །ཕྱི་མ་བཞི་ནི། དབུས་མཐའ་ལས། དམིགས་པ་བརྗེད་པར་མ་གྱུར་དང༌༑ ༑བྱིང་དང་རྒོད་པ་རྟོགས་པ་དང༌། །དེ་སྤོང་མངོན་པར་འདུ་བྱེད་དང༌། །ཞི་ཚེ་རྣལ་དུ་འཇོག་པའོ། །ཞེས་པ་ལྟར་མི་མཐུན་ཕྱོགས་སྤོང་བར་བྱེད་པའོ། ། གསུམ་པ་ནི། དགེ་བ་ལ་འདུན་པའི་གུས་སྦྱོར་དང༌། བརྩོན་འགྲུས་རྒྱུན་ལྡན་གྱི་རྟག་སྦྱོར་དང༌། སྔོན་ཏིང་ངེ་འཛིན་བསྒོམས་པའི་སེམས་ཀྱི་ས་བོན་རྒྱས་པ་དང༌༑ གཞན་གྱི་གདམ་ངག་ལ་དཔྱོད་པ་ལ་བརྟེན་ནས་སེམས་རྩེ་གཅིག་པར་གནས་པའི་ཏིང་ངེ་འཛིན་ནོ། །བཞི་པ་ནི། འདོད་པ་ཙམ་གྱི་མངོན་དུ་འགྱུར་བའོ༑ ༑བཞི་པ་ནི། དེའི་འོག་ཏུ། མངོན་པར་སྦྱོར་བའི་ལམ་འཆད་དོ། །རྒྱུ་མཚན་ནི༑

དེ་ལྟར་སེམས་ཡོངས་སུ་སྦྱང་བ་བྱས་པ་ལ་དྲོ་བ་དང་རྩེ་མོའི་སྦྱོར་བ་འབྱུང་བས་སོ། །དེ་ལ་དབང་པོ་ནི་རྣམ་པ་ལྔའོ། །འདི་དག་གི་ཡུལ་དང༌། ཇི་ལྟར་སྒོམ་པ་དང༌། ངོ་བོ་དང༌། འབྲས་བུ་རྣམས་གང་ཞེ་ན། དང་པོ་ནི། བདེན་པ་བཞིའོ། ། གཉིས་པ་ནི། སྔ་མ་སྔ་མ་ལ་བརྟེན་ནས་ཕྱི་མ་ཕྱི་མ་རྣམས་འཇུག་པའོ། །གསུམ་པ་ནི། དད་པའི་དབང་པོ་དང༌། བརྩོན་འགྲུས་དང༌། དྲན་པ་དང༌། ཏིང་ངེ་འཛིན་དང༌། ཤེས་རབ་ཀྱི་དབང་པོའི་བར་རོ། །ལམ་གྱི་གནས་སྐབས་གང་ནས་འཐོབ་ཅེ་ན། དྲོ་བ་དང་རྩེ་མོའི་ངོ་བོ་ཉིད་ནས་སོ། །བཞི་པ་ནི། མཐོང་ལམ་མྱུར་དུ་འཐོབ་པའོ། །ཅིའི་ཕྱིར་དབང་པོ་ཞེས་བྱ་ཞེ་ན། དད་པ་ནི་བརྩོན་འགྲུས་ལ། བརྩོན་འགྲུས་ནི་དྲན་པ་ལ། དྲན་པ་ནི་ཏིང་ངེ་འཛིན་ལ། ཏིང་ངེ་འཛིན་ནི་ཤེས་རབ་ལ། ཤེས་རབ་ནི་འཇིག་རྟེན་ལས་འདས་པའི་ཆོས་བསྐྱེད་པ་ལ་དབང་བྱེད་པའམ། ཡང་ན་ཐམས་ཅད་ཀྱང་འཇིག་རྟེན་ལས་འདས་པའི་ཆོས་བསྐྱེད་པ་ལ་དབང་བྱེད་པས་དབང་པོར་བཞག་གོ ། ལྔ་པ་ནི། དེའི་འོག་ཏུ་མངོན་པར་རྟོགས་པ་དང་འབྲེལ་བའི་ལམ་འཆད་དོ༑ ༑རྒྱུ་མཚན་ནི། དྲོ་བ་ལ་སོགས་པ་ཐོབ་པ་ལ་བཟོད་པ་དང༌། ཆོས་ཀྱི་མཆོག་འབྱུང་བས་སོ། །དེ་ལ་སྟོབས་ཀྱི་རྣམ་པ་ལྔའོ། །གཞན་གསུམ་སྔ་མ་དང་འདྲ་ཞིང༌༑ ངོ་བོ་ནི། དད་པའི་སྟོབས་དང༌། བརྩོན་འགྲུས་དང༌། དྲན་པ་དང༌། ཏིང་ངེ་འཛིན་དང༌། ཤེས་རབ་ཀྱི་སྟོབས་ཀྱི་བར་རོ། ། （ ༡༡༨ན ） ལམ་གྱི་གནས་སྐབས་གང་ནས་འཐོབ་ཅེ་ན། བཟོད་པ་དང་ཆོས་མཆོག་གི་ངོ་བོ་ཉིད་ནས་སོ། ། དབང་པོ་དང༌། སྟོབས་ཀྱི་ཁྱད་པར་གང་ཞེ་ན། མཛོད་འགྲེལ་ལས། ཅིའི་ཕྱིར་དབང་པོ་རྣམས་ཁོ་ན་ཡང་སྟོབས་སུ་བཤད་ཅེ་ན། ཆུང་ངུ་དང་ཆེན་པོའི་བྱེ་བྲག་གིས་བརྫི་བ་དང་བརྫི་བ་མེད་པའི་ཕྱིར་རོ། །ཞེས་དང༌། འགྲེལ་ཆེན་ལས། དབང་པོ་ལྔ་དང༌། སྟོབས་ལྔ་ལ་ཁྱད་པར་ཅི་ཡོད་ཅེ་ན། མ་དད་པ་ལ་སོགས་པའི་མི་མཐུན་ཕྱོགས་དང༌། དད་པ་ལ་སོགས་གཉེན་པོ་གཉིས་འདྲེས་པར་འབྱུང་བ་ནི་དབང་པོ་ཞེས་བྱའོ།

།མི་མཐུན་པའི་ཕྱོགས་དང་མ་འདྲེས་པར་གཉེན་པོ་འབའ་ཞིག་འབྱུང་བ་ནི་སྟོབས་ཞེས་བྱའོ། །ཞེས་གསུངས་པ་ལྟར་རོ། ། དྲུག་པ་ནི། དེའི་འོག་ཏུ་མངོན་པར་རྟོགས་པའི་ལམ་འཆད་དོ། །རྒྱུ་མཚན་ནི། དྲོ་བ་ལ་སོགས་པ་བཞི་རྟོགས་པ་སྟེ་ཐོབ་པ་ལ་བདེན་པ་མངོན་སུམ་དུ་མཐོང་བའི་ལམ་འབྱུང་བས་སོ། །དེ་ལ་བྱང་ཆུབ་ཀྱི་ཡན་ལག་གི་རྣམ་པ་བདུན་ནོ། །འདིའི་དམིགས་པ་དང༌། སྒོམ་ཚུལ་དང༌། ངོ་བོ་དང་ཡན་ལག་ཏུ་འགྱུར་ཚུལ་དང༌། འབྲས་བུ་རྣམས་གང་ཞེ་ན། དང་པོ་ནི། བདེན་པ་བཞིའི་དེ་ཁོ་ན་ཉིད་དོ། །གཉིས་པ་ནི། དྲན་པ་ཡང་དག་བྱང་ཆུབ་ཀྱི་ཡན་ལག་གིས་སྡུག་བསྔལ་ལ་དམིགས་ནས་དེས་དབེན་པ་འཚོལ་ཞིང་གནས། ཀུན་འབྱུང་ལ་དམིགས་ནས་དེ་ལ་འདོད་ཆགས་དང་བྲལ་བ་འཚོལ་ཞིང་གནས། སྡུག་བསྔལ་འགགས་པ་ལ་དམིགས་ནས་དེ་མངོན་དུ་བྱེད་པ་འཚོལ་ཞིང་གནས། སྡུག་བསྔལ་འགོག་པར་འགྲོ་བ་སྒྲུབ་པའི་སྒོ་ནས་སྡུག་བསྔལ་སྤོང་བར་འགྱུར་བ་ལ་དམིགས་ནས་དེ་སྒོམ་པ་འཚོལ་བ་སྟེ། ལྷག་མ་དྲུག་སྒོམ་ཚུལ་ཡང་དེ་བཞིན་ནོ། །གསུམ་པ་ནི། གནས་ཀྱི་ཡན་ལག་དྲན་པ་ཡང་དག་བྱང་ཆུབ་ཀྱི་ཡན་ལག་གི་རྣམ་པ་དང༌། རང་བཞིན་གྱི་ཡན་ལག་ཆོས་རབ་ཏུ་རྣམ་པར་འབྱེད་པ་དང༌། ངེས་པར་འབྱུང་བའི་ཡན་ལག་བརྩོན་འགྲུས་དང༌། ཕན་ཡོན་གྱི་ཡན་ལག་དགའ་བ་དང༌། ཉོན་མོངས་མེད་པའི་ཡན་ལག་ཤིན་ཏུ་སྦྱངས་པ་དང༌། ཏིང་ངེ་འཛིན་དང༌༑ བཏང་སྙོམས་ཡང་དག་བྱང་ཆུབ་ཀྱི་ཡན་ལག་གི་རྣམ་པའོ། །དེ་སྐད་དུ་ཡང༌། དབུས་མཐའ་ལས། རང་བཞིན་ཡན་ལག་གནས་ཡན་ལག ༑གསུམ་པ་ངེས་འབྱུང་ཡན་ལག་སྟེ། །བཞི་པ་ཕན་ཡོན་ཡན་ལག་ཡིན། ། རྣམ་གསུམ་ཉོན་མོངས་མེད་ཡན་ལག །འདི་ལ་གཞི་དང་གནས་དང་ནི། །ངོ་བོ་ཉིད་དུ་བསྟན་པ་ཡིན། །ཞེས་གསུངས་སོ། །བཞི་པ་ནི། དབུས་མཐའི་འགྲེལ་བཤད་ལས། མངོན་པར་རྫོགས་པ་བྱང་ཆུབ་པ་ནི་རྣམ་པར་མི་རྟོགས་པའི་ཡེ་ཤེས་སོ། །དེ་ལ་དྲན་པ་ལ་སོགས་པ་བདུན་གྱི་བྱང་ཆུབ་དང་མཐུན་པའི་ཕྱིར་དེའི་ཡན་ལག་རྣམས་སོ།

།ཆོས་རབ་ཏུ་འབྱེད་པ་ནི་རྟོག་པའི་བདག་ཉིད་ཡིན་པས་ན་བྱང་ཆུབ་སྟེ་དེ་དག་གི་གྲཽགས་སུ་གྱུར་པས་ན་ཡན་ལག་གོ་ཞེས་གསུངས་པ་ལྟར་རོ༑ ༑ལྔ་པ་ནི། མཐོང་སྤང་སྤངས་པའོ། །བདུན་པ་ནི་དེའི་འོག་ཏུ་རྣམ་པར་དག་པར་ངེས་པར་འབྱིན་པའི་ལམ་འཆད་དོ། །རྒྱུ་མཚན་ནི། བདེན་པ་མཐོང་བ་ཡོངས་སུ་ཤེས་པ་སྟེ་ཐོབ་པ་ལ་སྒོམ་པའི་ལམ་འབྱུང་བས་སོ། །དེ་ལ་འཕགས་པའི་ལམ་ཡན་ལག་བརྒྱད་ཀྱི་རྣམ་པ་བརྒྱད་དེ། དམིགས་པ་དང༌། སྒོམ་ཚུལ་ནི་སྔ་མ་བཞིན་ནོ། །ངོ་བོ་ནི། （ ༡༡༨བ ） མཐོང་ལམ་མཉམ་བཞག་ཏུ་རྟོགས་པའི་ཆོས་ཉིད་རྗེས་ཐོབ་ཏུ་ཡོངས་སུ་གཅོད་པར་བྱེད་པ་ཡང་དག་པའི་ལྟ་བ་འཕགས་པའི་ལམ་ཡན་ལག་གི་རྣམ་པ་དང༌། རང་གི་རྟོགས་པ་ལྟར་གཞན་ལ་སྟོན་པར་བྱེད་པའི་ངག་ཀུན་ནས་སློང་བ་ཡང་དག་པའི་རྟོག་པ་དང༌། ངག་གི་ལས་རྣམ་པར་དག་པ་ཡང་དག་པའི་ངག་དང༌། ལུས་ཀྱི་ལས་རྣམ་པར་དག་པ་ཡང་དག་པའི་ལས་ཀྱི་མཐའ་དང༌། ལུས་ངག་གཉིས་ཀའི་ལས་རྣམ་པར་དག་པ་ཡང་དག་པའི་འཚོ་བ་དང༌། སྒོམ་སྤང་གི་གཉེན་པོ་ལ་བརྩོན་པའི་ཡང་དག་པའི་རྩོལ་བ་དང༌༑ ཞི་གནས་དང༌། རབ་ཏུ་འཛིན་པ་དང༌། བཏང་སྙོམས་ཀྱི་རྒྱུ་མཚན་མ་བརྗེད་པའི་ཡང་དག་པའི་དྲན་པ་དང༌། མངོན་ཤེས་སོགས་ཡོན་ཏན་ཁྱད་པར་ཅན་གྱི་མི་མཐུན་ཕྱོགས་སྤོང་བའི་ཆེད་དུ་སྒོམ་པའི་ཡང་དག་པའི་ཏིང་ངེ་འཛིན་འཕགས་པའི་ལམ་ཡན་ལག་རྣམས་ཏེ། མདོ་སྡེ་རྒྱན་ལས། དེ་ཡི་འོག་ཏུ་ཇི་ལྟ་བུར། །རྟོགས་པའི་རྗེས་སུ་འཇུག་པ་སྐྱེ། །རྣམ་གཞག་ཇི་བཞིན་རྟོགས་པ་དང༌། །རྣམ་པར་གཞག་ལ་འཇུག་པ་དང༌༑ ༑ལས་གསུམ་རྣམ་པར་དག་པ་དང༌། །ཤེས་བྱ་དག་དང་ལམ་དང་ནི། ། ཡོན་ཏན་ཁྱད་པར་ཅན་གྱི་ནི། །སྒྲིབ་པའི་གཉེན་པོར་སྒོམ་པའོ། །ཞེས་གསུངས་སོ༑ ༑འབྲས་བུ་ནི་སྒོམ་སྤང་སྤོང་བའོ། །བརྒྱད་པོ་འདི་དག་ཀྱང་ཡན་ལག་བཞིར་འགྱུར་ཏེ། འདི་ལྟར་ཡང་དག་པའི་ལྟ་བ་ནི། ཡོངས་སུ་དཔྱོད་པའི་ཡན་ལག་ཡིན་ཏེ༑ མཉམ་བཞག་ཏུ་རྟོགས་པ་ལྟར་འདིའོ། །ཞེས་དཔྱོད་པར་བྱེད་པའི་ཕྱིར་རོ༑

༑རྟོགས་པ་ནི་གོ་བར་བྱེད་པའི་ཡན་ལག་སྟེ། རང་གི་རྟོགས་པ་ལྟར་རྣམ་པར་འཇོག་པའི་ངག་ཀུན་ནས་སླཽང་བའི་ཕྱིར་རོ། །ངག་དང༌། ལས་ཀྱི་མཐའ་དང༌༑ འཚོ་བ་དང་གསུམ་ནི། ཡིད་ཆེས་པར་བྱེད་པའི་ཡན་ལག་སྟེ། གོ་རིམ་བཞིན་དུ་ལྟ་བ་དང་ཚུལ་ཁྲིམས་དང༌། འཚོ་བ་རྣམ་དག་ཏུ་ཡིད་ཆེས་པར་བྱེད་པའི་ཕྱིར་རོ། །རྩོལ་བ་དང༌། དྲན་པ་དང༌། ཏིང་ངེ་འཛིན་གསུམ་ནི། མི་མཐུན་ཕྱོགས་ཀྱི་གཉེན་པོའི་ཡན་ལག་སྟེ། གོ་རིམ་བཞིན་དུ་སྒོམ་སྤང་གི་ཉོན་མོངས་པ་དང༌། བྱིང་རྒོད་ཉེ་བའི་ཉོན་མོངས་པ་དང༌། མངོན་ཤེས་སོགས་ཡོན་ཏན་ཁྱད་པར་ཅན་སྒྲུབ་པའི་མི་མཐུན་ཕྱོགས་ཀྱི་གཉེན་པོ་བྱེད་པའི་ཕྱིར་རོ། །དེ་སྐད་དུ་ཡང༌། དབུས་མཐའ་ལས། ཡོངས་སུ་དཔྱོད་དང་གོ་འབྱེད་དང༌། །རྣམ་གསུམ་གཞན་ཡིད་ཆེས་པར་བྱེད། །མི་མཐུན་ཕྱོགས་ཀྱི་གཉེན་པོར་ནི། །ལམ་གྱི་ཡན་ལག་དེ་བརྒྱད་དེ། །ལྟ་དང་ཚུལ་ཁྲིམས་ཡོ་བྱད་བསྙུངས། །གཞན་ལ་རྣམ་པར་རིག་བྱེད་འདོད༑ ༑ཉོན་མོངས་ཉེ་བའི་ཉོན་མོངས་དབང༌། །མི་མཐུན་ཕྱོགས་ཀྱི་གཉེན་པོའོ༑ ༑ཞེས་གསུངས་སོ། །གཉིས་པ་ནི། དེ་ལྟར་ན་སློབ་མ་རྣམས་ལ་ཞེས་སོགས་སོ། །གཉིས་པ་ལམ་ཤེས་པ་ཉིད་ཀྱི་རྣམ་པ་སྟོན་པ་ལ་གཉིས། སོ་སོར་བཤད་པ་དང༌། དོན་བསྡུ་བའོ༑ ༑དང་པོ་ལ་དྲུག གཉེན་པོ་དང༌། སྤྲུལ་པ་དང༌། མཐོང་ཆོས་ལ་བདེར་གནས་དང༌། འཇིག་རྟེན་ལས་འདས་པ་དང༌། སྤོང་བ་དང༌། སངས་རྒྱས་ཀྱི་ལམ་མོ༑ ༑དང་པོ་ནི། གཉེན་པོའི་ལམ་རྣམ་པར་ཐར་པའི་སྒོ་གསུམ་གྱི་རྣམ་པ་གསུམ་མོ༑ ༑རྒྱུ་མཚན་ནི། རྣམ་ཐར་གྱི་སྒོ་གསུམ་དུ་ཕྱེ་བ་དེ་ལྟར་

（ ༡༡༩ན ） ནའོ། ། གསུམ་པོ་གང་ཞེ་ན། དེ་ལ་སྡུག་བདེན་གྱི་སྟོང་པ་དང་བདག་མེད་པའི་ཤེས་པའི་རྣམ་པའི་ངོ་བོ་ཉིད་གཉིས་ནི་རྣམ་པར་ཐར་པའི་སྒོ་དང་པོ་སྟོང་པ་ཉིད་དེ། དོན་གཞན་དང་ངོ་བོའི་བདག་གིས་སྟོང་པར་རྟོགས་པའི་ཕྱིར་རོ། །འགོག་བདེན་ལམ་གྱི་བདེན་པའི་ཤེས་པའི་རྣམ་པའི་ངོ་བོ་ཉིད་བརྒྱད་ནི་རྣམ་པར་ཐར་པའི་སྒོ་གཉིས་པ་མཚན་མ་མེད་པ་སྟེ། མཚན་མའི་རྣམ་རྟོག་བྲལ་བ་དང་བྲལ་བྱེད་ཡིན་པའི་ཕྱིར་རོ། །སྡུག་བདེན་གྱི་མི་རྟག་པ་དང༌། སྡུག་བསྔལ་བ་དང༌། ཀུན་འབྱུང་བའི་བདེན་པའི་ཤེས་པའི་རྣམ་པའི་ངོ་བོ་ཉིད་བཞི་སྟེ་དྲུག་གི་རྣམ་པར་ཐར་པའི་སྒོ་གསུམ་པ་སྨོན་པ་མེད་པ་སྟེ། ཡིད་འབྱུང་བའི་གཞིར་རྟོགས་པའི་ཕྱིར་རོ། །དེ་དག་གཉེན་པོའི་ལམ་དུ་ཇི་ལྟར་འགྱུར་ཞེ་ན། བདག་དང་བདག་གིར་ལྟ་བས་བྱས་པ་སྟེ་ཞེན་པའི་གཉེན་པོ་ཞེས་བྱ་བ་ལྟ་བུ་དང༌། འཇིག་ལྟ་དེའི་རྒྱུ་མཚན་ཅན་འབྲས་བུ་མཚན་མའི་རྣམ་པར་རྟོགས་པའི་གཉེན་པོ་ཞེས་བྱ་བ་དེ་ལྟ་བུ་དང༌། ཁམས་གསུམ་ལ་སྨོན་པ་སྟེ་སྲིད་པའི་གཉེན་པོ་ཞེས་བྱ་བ་དེ་ལྟ་བུའི་ངོ་བོ་ཉིད་ལ་སྟེ་ངོ་བོ་ཉིད་དུ་རྣམ་ཐར་གསུམ་གོ་རིམ་བཞིན་དུ་བཞག་གོ །གཉིས་པ་ནི། སྤྲུལ་པའི་ལམ་ལ། རྣམ་པར་ཐར་བའི་རྣམ་པ་གསུམ་མོ།། འདིར་སྒོ་ཞེས་པ་ནི་མ་དག་གོ །རྒྱུ་མཚན་ནི། གཟུགས་ཅན་གཟུགས་ལ་ལྟ་བ་དང༌༑ གཟུགས་ཅན་མ་ཡིན་པ་གཟུགས་ལ་ལྟ་བ་ཞེས་བྱ་བའི་རྣམ་པར་ཐར་པ་འདི་གཉིས་དང་སྡུག་པའི་རྣམ་པར་ཐར་པ་ཞེས་བྱ་བ་གཅིག་སྟེ་དེ་ལྟར་ནའོ། ། གསུམ་པོ་དེའི་རང་བཞིན་གང་ཞེ་ན། འདི་ལ་གསུམ་ལས། དང་པོ་ནི། གཟུགས་ཅན་གཟུགས་ལ་ལྟ་བའི་རྣམ་ཐར་ནི་ལྟའོ། །འདི་ལ་དྲུག་གང་ཟག་གང་གིས། ས་གང་ལ་བརྟེན་ནས། ཡུལ་གང་ལ། ཚུལ་ཇི་ལྟར། ངེས་པའི་ཚིག དགོས་པ་གང་གི་ཕྱིར་ལྟའོ། །དང་པོ་ནི། ཐེག་ཆེན་པ་ཚོགས་ལམ་ཆེན་པོ་ཡན་ཆད་པ་ཉན་ཐོས་ནི་ཕྱིར་མི་འོང་ལུས་མངོན་བྱེད་དང༌། གཉིས་ཀའི་ཆ་ལས་རྣམ་གྲོལ་རྣམས་སོ།།

དེ་ཡང་མཛོད་ལས། གཟུགས་མེད་ཅེས་བྱ་ཁམས་གསུམ་གྱི། །རྟེན་ཅན་ལྷག་མ་མི་ལས་སྐྱེ། །ཞེས་གཟུགས་མེད་ཀྱི་རྣམ་ཐར་བཞི་ཁམས་གསུམ་ག་དང་དང་པོ་གསུམ་མིའི་རྟེན་ལ་སྐྱེ་བར་གསུངས་སོ། །གཉིས་པ་ནི། མཛོད་ལས། མི་སྡུག་བསམ་གཏན་གཉིས་ན་ཡོད། །ཅེས་འདི་གཉིས་ནི། འདོད་པ་དང་བསམ་གཏན་དང་པོའི་ཁ་དོག་ལ་ཆགས་པའི་གཉེན་པོར་གོ་རིམ་བཞིན་དུ་བསམ་གཏན་དང་པོ་དང༌། གཉིས་པ་ལ་བརྟེན་ནས་བཤད་ཀྱང་འདིར་མི་འདོད་དོ། །འོ་ན་གང་ཞེ་ན། ཀུན་ལས་བཏུས་ལས། ཡོན་ཏན་ལྷག་མ་རྣམས་ནི་ཉན་ཐོས་སམ། བྱང་ཆུབ་སེམས་དཔའམ། །དེ་བཞིན་གཤེགས་པ་ཡང་རུང་སྟེ། རབ་ཀྱི་མཐར་ཕྱིན་པའི་བསམ་གཏན་བཞི་པ་ལ་བརྟེན་ནས་མངོན་པར་སྒྲུབ་བོ་ཞེས་པ་ལྟར། བསམ་གཏན་བཞི་པའི་རབ་མཐའ་ལ་བརྟེན་པར་བཤད་ཅིང༌། འགྲེལ་ཆེན་དུ། གོ་རིམ་བཞིན་དུའང་གཟུགས་ཅན་དང་གཟུགས་ཅན་མ་ཡིན་པའི་བདག་ཉིད་བསམ་གཏན་ནམ། གཟུགས་མེད་པའི་སྙོམས་པར་འཇུག་པ་ལ་བརྟེན་ནས་ཞེས། འདི་གཉིས་གཟུགས་མེད་ལའང་བརྟེན་པར་བཤད་ཅིང༌། ཉི་སྣང་དུ་ཡང་དེ་དང་མཐུན་པར་བཤད་པ་ནི། སྐབས་འདིར་དངོས་བསྟན་སྤྲུལ་པའི་ལམ་ནི། བྱང་སེམས་ཁོ་ནས་ （ ༡༡༩བ ） སྒོམ་པ་ཡིན་ལ། དེ་ཡང་གཟུགས་ཐོབ་ན། གཟུགས་ཀྱི་འདུ་ཤེས་བཤིག་སླ་བ་ལ་དགོངས་ནས་གཟུགས་མེད་ལ་བརྟེན་པར་གསུངས་ཀྱི་ངེས་པ་ནི་མ་ཡིན་ནོ། །གསུམ་པ་ནི། ཕྱི་རོལ་གྱི་གཟུགས་ཆུང་ངུ་དང་ཆེན་པོ་ཁ་དོག་བཟང་པོ་དང་ངན་པ་རྣམས་ལའོ། །བཞི་པ་ནི༑ ༑ནང་ལྟ་བ་པོ་རང་ལ་གཟུགས་ཅན་གྱི་འདུ་ཤེས་ཉེ་བར་བཞག་ནས་ཆེ་ཆུང་བཟང་ངན་རྣམས་ལ་དེ་བས་ཆེ་བའམ་ཆུང་བ་སོགས་གང་དང་གང་དུ་སྤྲུལ་པར་འདོད་པ་དེ་དང་དེར་མོས་པར་བྱེད་པའོ། །ལྔ་པ་ནི། ཅིའི་ཕྱིར་འདི་ལ་གཟུགས་ཅན་ཞེས་བྱ་ཞེ་ན། རང་ལ་གཟུགས་ཀྱི་འདུ་ཤེས་རྣམ་པར་མ་བཤིག་པ་སྟེ་དེ་ཉེ་བར་བཞག་པའི་ཕྱིར་རོ། །དྲུག་པ་ནི། སྤྲུལ་པའི་སྒྲིབ་པའི་གཉེན་པོར་རོ། །གཉིས་པ་གཟུགས་མེད་གཟུགས་ལ་ལྟ་བའི་རྣམ་ཐར་ལ་ཡང་གཞན་ཐམས་ཅད་སྔར་དང་འདྲ་ལ།

རྟེན་གྱི་ཁྱད་པར་ནི་རྣམ་ཐར་དང་པོ་ཐོབ་པའོ། །ལྟ་བའི་ཚུལ་ནི། ནང་ལྟ་བ་པོ་བདག་ཉིད་ལ་གཟུགས་ཅན་མ་ཡིན་པ་ནམ་མཁའམ་མིང་གཞིའི་ཕུང་པོ་ཙམ་གྱི་འདུ་ཤེས་ཉེ་བར་བཞག་ནས་སོ། །ངེས་ཚིག་ནི། རང་ལ་ནམ་མཁའམ་མིང་གཞི་ཙམ་གྱི་འདུ་ཤེས་བཞག་ནས་གཟུགས་ཀྱི་འདུ་ཤེས་རྣམ་པར་བཤིག་པའི་ཕྱིར་རོ། །འདི་གཉིས་ལ་རང་ལ་གཟུགས་ཀྱི་འདུ་ཤེས་བཞག་པ་དང༌། མ་བཞག་པ་ནི། སྤྲུལ་པ་བྱེད་པའི་ཚེ་སྤྲུལ་པ་པོ་སྣང་བ་དང་མི་སྣང་བར་བྱ་བའི་ཕྱིར་རམ། ཡང་ན་འདོད་དགུར་དབང་ཐོབ་པར་བྱ་བའི་ཕྱིར་ཡིན་ནོ། །རྣམ་ཐར་གསུམ་པ་ནི། གནས་སོ་ཞེས་དྲང་ངོ༌། །གང་ལ་ན། སྡུག་པའི་རྣམ་པར་ཐར་པའི་སྒོ་ལའོ། །ཚུལ་ཇི་ལྟར་ཞེ་ན། ཤེ་རབ་ཀྱི་ལུས་ཀྱིས་མངོན་སུམ་དུ་བྱས་ནས་རྫོགས་པར་བྱས་ཏེའོ། །འདི་ལ་གང་ཟག་གང་གིས། ས་གང་ལ་བརྟེན་ནས། དགོས་པ་གང་གི་ཕྱིར། ཚུལ་ཇི་ལྟར་སྒོམ་ཞེ་ན། དང་པོ་ནི། རྣམ་ཐར་དང་པོ་གཉིས་ཐོབ་པས་སོ། །གཉིས་པ་ནི། སྔ་མ་བཞིན་ནོ། །གསུམ་པ་ནི། བྱེ་བྲག་ཏུ་སྨྲ་བ་དག་རྣམ་ཐར་དང་པོ་གཉིས་ཀྱིས་མི་སྡུག་པ་བསྒོམས་པས། རྒྱུད་ཞུམས་པ་ན་དེའི་གཉེན་པོར་སྡུག་པའི་རྣམ་ཐར་སྒོམ་པར་འདོད་དོ། །འདིར་ནི་གཟུགས་སྡུག་པ་སྤྲུལ་པ་ལ་དགའ་བ་སྟེ་འཐད་པ་དང༌། མི་སྡུག་པ་སྤྲུལ་པ་ལ་མི་དགའ་བ་སྟེ་མི་འཐད་པའི་བློ་སྐྱེ་བའི་ཀུན་ནས་ཉོན་མོངས་པའི་གཉེན་པོ་དང༌། བཞི་པ་ནི། དེ་ཡང་སྒོམ་པའི་ཚུལ་གསུམ་སྟེ། ཕན་ཚུན་ལྟོས་པ་དང༌༑ ཕན་ཚུན་རྗེས་སུ་འབྲེལ་བ་དང༌། ཕན་ཚུན་རོ་གཅིག་པའི་འདུ་ཤེས་ལ་བརྟེན་ནས་སོ། །དང་པོ་ནི། སྡུག་པ་ལ་ལྟོས་ནས་མི་སྡུག་པ་དང༌། མི་སྡུག་པ་ལ་ལྟོས་ནས་སྡུག་པའི་བློ་འབྱུང་གི་མ་ལྟོས་པར་མ་ཡིན་པར་བསྒོམས་པས་སྡུག་མི་སྡུག་མཐའ་གཅིག་ཏུ་ཞེན་པ་ལྡོག་སྟེ། དཔེར་ན། གསེར་དང་དངུལ་དང་ཟངས་ཀྱི་བུམ་པ་གསུམ། སྡུག་མི་སྡུག་བར་མ་གསུམ་ཕན་ཚུན་ལྟོས་ནས་བཞག་པ་བཞིན་ནོ། །གཉིས་པ་ནི། སྡུག་པ་ཡང་མི་སྡུག་པ་དང༌། མི་སྡུག་པ་ལ་ཡང་སྡུག་པ་རྗེས་སུ་འབྲེལ་ཞིང་སྡུག་པར་གྲགས་པ་ལ་ཡང་མི་སྡུག་པའི་རང་བཞིན་དུ་ཟད་དེ༑

མི་གཙང་བའི་རྫས་སུམ་ཅུ་རྩ་དྲུག་གི་རང་བཞིན་ཡིན་པའི་ཕྱིར་རོ། །གསུམ་པ་ནི། །སྔ་མ་གཉིས་ཀྱིས་སྡུག་མི་ （ ༡༢༠ན ） སྡུག་ལྟོས་མེད་ཀྱི་འདུ་ཤེས་བསལ་ནས་ཐམས་ཅད་ཀྱང་སྤྲུལ་འདོད་ཀྱི་རྣམ་པར་རོ་གཅིག་ཏུ་མོས་པར་བྱེད་པས་སོ། །གསུམ་པ་ནི། མཐོང་བའི་ཆོས་ལ་བདེ་བར་གནས་པའི་ལམ་ལ་རྣམ་པ་ལྔའོ༑ ༑རྒྱུ་མཚན་ནི། ཐར་པ་དང་མཐུན་པའི་ལམ་བཞི་དང་ཞི་བར་གནས་པའི་ལམ་གཅིག་ཡོད་པ་དེ་ལྟར་ནའོ། །དེ་ཡང་གང་ཞེ་ན། འདི་ལ་གཉིས་ལས། དང་པོ་ཐར་པ་ཟག་མེད་རང་སའི་ཉོན་མོངས་ཀྱིས་མ་བསླད་པར་མཐུན་པར་གནས་པའི་ལམ་གྱི་རང་བཞིན་ལ། གཟུགས་མེད་པའི་སྙོམས་པར་འཇུག་པའི་དངོས་གཞི་ཡོད་དེ། དེ་དག་ཀྱང་གཟུགས་མེད་ཀྱི་ས་ལ་རོ་མྱོང་བའི་སྲེད་པ་ལས་གྲོལ་བར་བྱ་བའི་ཕྱིར་དུ་སྒོམ་པ་ནི་གཟུགས་མེད་ཀྱི་རྣམ་ཐར་ཞེས་བྱའོ། །གཉིས་པ་འདོད་ཆགས་ལ་སོགས་པའམ། སེམས་སེམས་བྱུང་རགས་པ་ཉེ་བར་ཞི་བར་གནས་པའི་ལམ་གྱི་རང་བཞིན་ལ་དགག་བྱའི་གཙོ་བོ་འདུ་ཤེས་དང༌༑ ཚོར་བ་རགས་པ་འགོག་པའི་རྣམ་པར་ཐར་པ་གཅིག་སྟེ། དེ་ནི་འདུ་ཤེས་དང་ཚོར་བ་རགས་པ་འགོག་པའི་སྒྲིབ་པ་ལས་གྲོལ་བར་བྱ་བའི་ཕྱིར་མངོན་དུ་བྱེད་དོ། །གཟུགས་མེད་བཞི་དང་འགོག་པའི་སྙོམས་འཇུག་དང་རྣམ་ཐར་གྱི་ཁྱད་པར་གང་ཞེ་ན། ལུས་ཀྱི་འབྱུང་བ་ཆེན་པོའམ། སེམས་སེམས་བྱུང་དམིགས་པ་ལ་ཆ་མཉམ་དུ་བྱེད་པས་སྙོམས་འཇུག་དང་རང་སའི་ཀུན་དཀྲིས་ལས་ཐར་ཞིང་དེ་དང་མི་འདྲ་བའི་ཆ་ནས་རྣམ་ཐར་དུ་འཇོག་གོ །བཞི་པ་ནི། འཇིག་རྟེན་ལས་འདས་པའི་ལམ་ལ་མཐར་གྱིས་གནས་པའི་སྙོམས་པར་འཇུག་པའི་རྣམ་པ་དགུའོ། །དེ་ཡང་གང་ཞེ་ན། བསམ་གཏན་བཞི་དང༌༑ གཟུགས་མེད་པའི་སྙོམས་པར་འཇུག་པ་བཞི་དང༌། འགོག་པའི་སྙོམས་པར་འཇུག་པ་དག་གོ །ཅིའི་ཕྱིར་འདི་དག་ལ་མཐར་གྱིས་གནས་པའི་སྙོམས་པར་འཇུག་པ་ཞེས་བྱ་ཞེ་ན། སྔ་མ་སྔ་མའི་རྗེས་སུ་ཕྱྀ་མ་ཕྱི་མ་ལ་སྙོམས་པར་འཇུག་པས་དེ་སྐད་ཅེས་བྱའོ། །དེ་ཡང་དང་པོ་རྩོམ་པའི་དབང་དུ་བྱས་ཀྱི།

ཕྱིས་དབང་ཐོབ་ནས་ཐོད་རྒལ་དུ་ཡང་སྙོམས་པར་འཇུག་གོ །འདིར་འགོག་པའི་སྙོམས་འཇུག་ལ་རྣམ་རིག་པའི་ལུགས་དང༌། དབུ་མ་པའི་ལུགས་གཉིས་སོ། དང་པོ་ནི། ཀུན་ལས་བཏུས་ལས། འགོག་པའི་སྙོམས་པར་འཇུག་པ་གང་ཞེ་ན། ཅི་ཡང་མེད་པའི་སྐྱེ་མཆེད་ཀྱི་འདོད་ཆགས་དང་བྲལ་ལ་སྲིད་པའི་རྩེ་མོ་ལས་གྱེན་དུ་བསྐྱོད་པའི་ཞི་བར་གནས་པའི་འདུ་ཤེས་སྔོན་དུ་བཏང་བའི་ཡིད་ལ་བྱེད་པས་སེམས་དང་སེམས་ལས་བྱུང་བའི་ཆོས་བརྟན་པ་མ་ཡིན་པ་རྣམས་དང་ཆོས་བརྟན་པ་དེ་དག་ལས་ཀྱང་ཁ་ཅིག་འགོག་པ་ལ་འགོག་པའི་སྙོམས་པར་འཇུག་པ་ཞེས་གདགས་སོ། །ཞེས་སོ། །འདི་ལ་དྲུག གང་ཟག་གང་གིས་དང༌། སེམས་གང་ལ་བརྟེན་པ་དང༌། ཡིད་ལ་བྱེད་པ་གང་གིས་དང༌། དགག་བྱ་གང་འགོག་པ་དང༌། ངོ་བོ་དང༌། ཁམས་གང་དུ་སྙོམས་པར་འཇུག་པའོ། །དང་པོ་ནི། བསྡུ་བ་ལས། དེ་ལ་སློབ་པ་ཕྱིར་མི་འོང་བ་ལ་ལུས་ཀྱི་མངོན་སུམ་དུ་བྱེད་པ་དང༌། མི་སློབ་པ་གཉིས་ཀའི་ཆ་ལས་རྣམ་གྲོལ་ཡང་སྙོམས་པར་འཇུག་གོ །ཞེས་པ་ལྟར་དང༌། བྱང་ཆུབ་སེམས་དཔའ་ཡང་སྙོམས་པར་འཇུག་ལ། དེ་ཡང་མཐོང་ལམ་ནས་འཇུག་པར་འདོད་དོ། །གཉིས་པ་ནི། མཛོད་ལས། ཕྲ་བ་ཕྲ་བའི་འཇུག་ཐོགས་སུ་ （ ༡༢༠བ ） ལྟར༑ སྲིད་རྩེའི་སེམས་ལ་བརྟེན་པར་གསུངས་སོ། །ཀུན་ལས་བཏུས་ལས། ཅི་ཡང་མེད་པའི་སྐྱེ་མཆེད་ཀྱི་འདོད་ཆགས་དང་བྲལ་ལ་སྲིད་པའི་རྩེ་མོ་ལས་གྱེན་དུ་བསྐྱོད་ཅིང་ཞེས་གསུངས་པས་སྲིད་རྩེའི་ས་པ་དང༌། དེ་ཡང་འཇིག་རྟེན་ལས་འདས་པའི་ཤེས་རབ་དང་ལྡན་པར་བསྟན་ཏོ། །གསུམ་པ་ནི། ཞི་བར་གནས་པའི་འདུ་ཤེས་སྔོན་དུ་བཏང་བའི་ཡིད་ལ་བྱེད་པས་ཞེས་པའི་དོན་ནི། ཚོར་འདུ་སོགས་ཀྱི་རྒྱུ་བ་རགས་པ་མི་དབེན་པར་མཐོང་ནས་དེས་ཞི་བར་གནས་པའི་འདུ་ཤེས་སྔོན་དུ་བཏང་བའི་ཡིད་ལ་བྱེད་པའོ། །ཞེས་པའོ། །བྱང་སེམས་རྣམས་ནི་ཆེད་དུ་བྱ་བ་གཞན་གྱི་དོན་དུ་རང་ཉིད་མཐོང་ཆོས་ལ་བདེ་བར་གནས་པར་བྱ་བ་དང༌། ཏིང་ངེ་འཛིན་རྩལ་སྦྱང་བའི་ཕྱིར་སྙོམས་པར་འཇུག་ལ།

སངས་རྒྱས་ནི་གཞན་སྣང་དུ་འགོག་པ་ལ་བཞུགས་པ་དང་བཞེངས་པར་སྣང་བ་ཙམ་མོ། །བཞི་པ་ནི། སེམས་དང་སེམས་ལས་བྱུང་བའི་ཆོས་བརྟན་པ་མ་ཡིན་པ་རྣམས་དང་བརྟན་པ་དེ་དག་ལས་ཀྱང་ཁ་ཅིག་འགོག ཞེས་གསུངས་སོ། །དེ་ལ་བརྟན་པ་མ་ཡིན་པ་ནི་ཚོགས་དྲུག་འཁོར་དང་བཅས་པ་སྟེ། སེམས་དང་བཅས་པའི་གནས་སྐབས་སུ་ཡང་རེས་འགའ་མི་འབྱུང་བའི་ཕྱིར་རོ། །བརྟན་པ་ནི་ཀུན་གཞི་དང་ཉོན་ཡིད་ཏེ། ཀུན་གཞི་ནི་གནས་གྱུར་མ་ཐོབ་ཀྱི་བར་དུ་འཇུག་ལ། ཉོན་ཡིད་ནི་འདས་ལམ་ལ་མཉམ་པར་བཞག་པའི་དུས་དང༌། མི་སློབ་པའི་ས་དང༌། འགོག་པ་ལ་སྙོམས་པར་འཇུག་པའི་གནས་སྐབས་མ་གཏོགས་པ་དུས་ཀུན་ཏུ་འབྱུང་ངོ༌། །དེ་ལ་ཁ་ཅིག་ནི་ཉོན་ཡིད་དོ། །ཀུན་གཞི་ནི་མི་འགོག་སྟེ། ཆོས་བྱིན་མས་ཞུས་པའི་མདོ་ལས༑ དགེ་སློང་འགོག་པ་ལ་སྙོམས་པར་ཞུགས་པ་དེའི་རྣམ་པར་ཤེས་པ་ལུས་ལས་འདས་པ་ལགས་སམ། ལུས་དང་མ་བྲལ་བ་ལགས། ཞེས་ཞུས་པ་ལ། དེའི་ལན་དུ། འགོག་པ་ལ་སྙོམས་པར་ཞུགས་པའི་རྣམ་པར་ཤེས་པ་ལུས་དང་མ་བྲལ་བ་ཡིན་ནོ། །ཞེས་འབྱུང་བས། དེའི་ཚེ་ཡང་ཀུན་གཞི་ལས་གཞན་པའི་རྣམ་ཤེས་ཡོད་པ་ཀུན་ལས་བཏུས་ལས་བཀག་པའི་ཕྱིར་དང༌། བསྡུ་བ་ལས་ཀྱང༌། འཇུག་པའི་རྣམ་པར་ཤེས་པ་ཙམ་ཉེ་བར་ཞི་བར་ཟད་ཀྱི་ཀུན་གཞི་རྣམ་པར་ཤེས་པ་ཉེ་བར་ཞི་བ་ནི་མ་ཡིན་ནོ། །ཞེས་སོ། །ལྔ་པ་ནི། བྱེ་བྲག་ཏུ་སྨྲ་བ་ལྡན་མིན་འདུ་བྱེད་རྫས་ཡོད་དུ་འདོད་ལ། མདོ་སྡེ་པ་ལྡན་མིན་འདུ་བྱེད་བཏགས་ཡོད་དུ་འདོད་དོ༑ ༑སེམས་ཙམ་པ་ནི། བསྡུ་བ་ལས། དེ་ཡང་བཏགས་པའི་ཡོད་པ་ཡིན་གྱི་རྫས་སུ་ནི་མ་ཡིན་ནོ། །ཞེས་བཏགས་ཡོད་དུ་གསུངས་ཤིང༌། དེ་ཡང་འགོག་སྙོམས་ཀྱི་སྐབས་སུ། ཀུན་གཞི་མ་གཏོགས་པའི་སེམས་མེད་པར་གསུངས་པས་ལྡན་མིན་འདུ་བྱེད་ཀྱི་ངོ་བོར་འདོད་དེ། བསྡུ་བ་ལས། དེ་བས་ན་རྟོག་གེ་བ་ཁྱོད་ཀྱིས་ལུང་གི་དོན་ཇི་ལྟ་བ་བཞིན་དུ་རྟོགས་པས་འགོག་པའི་སྙོམས་པར་འཇུག་པ་ལ་སོགས་པའི་གནས་སྐབས་ན་ཡིད་ཀྱི་རྣམ་པར་ཤེས་པའི་སེམས་དང་བཅས་པར་རྟོག་པ་ནི་གཟུ་ལུམ་དུ་སེམས་པ་ཡིན་ནོ།

།ཞེས་དང༌། ཐེག་བསྡུས་ལས་ཀྱང༌༑ ཡིད་ཀྱི་རྣམ་ཤེས་འབྱུང་བ་ནི། །རྟག་ཏུའོ་འདུ་ཤེས་མེད་པ་ལ། །སྙོམས་པར་འཇུག་པ་རྣམ་གཉིས་དང༌། །སེམས་ （ ༡༢༡ན ） མེད་གཉིད་དང་བརྒྱལ་མ་གཏོགས༑ ༑ཞེས་དམིགས་བསལ་གྱི་སྐབས་སུ་ཡིད་ཤེས་མེད་པར་གསུངས་སོ།། དྲུག་པ་ནི། མཛོད་ལས། གཉིས་ཀ་འདོད་དང་གཟུགས་རྟེན་ཅན། །འགོག་པར་དང་པོ་མི་ནང་དུ། །ཞེས་དང་པོ་མིའི་རྟེན་ལ་བསྐྱེད་ནས་ཕྱིས་གཟུགས་སུ་བསྐྱེད་པར་གསུངས་པ་ལྟར། བསྡུ་བར་ཡང་གསུངས་སོ། །གཉིས་པ་ལ་གཉིས། རང་རྒྱུད་པའི་ལུགས་དང༌། ཐལ་འགྱུར་བའི་ལུགས་སོ། དང་པོ་ནི། དེ་ལ་རང་རྒྱུད་པའི་གཞུང་ཁུངས་ཐུབ་རྣམས་ལས་འགོག་སྙོམས་ཀྱི་རྣམ་གཞག་གསལ་བར་མ་བཤད་པས་ཕལ་ཆེར་སྐུ་མཆེད་གཉིས་ཀྱི་རྗེས་སུ་འབྲངས་ནས་འཆད་ལ། འོན་ཀྱང༌། འགོག་པའི་སྙོམས་འཇུག་གི་ངོ་བོ་ནི༑ ཏིང་ངེ་འཛིན་གྱི་ཁྱད་པར་དུ་འདོད་དེ། སའི་སྙིང་པོ་འཁོར་ལོ་བཅུ་པ་ལས། བྱང་སེམས་རྣམས་འགོག་པའི་ཏིང་ངེ་འཛིན་ལ་གནས་ནས་ཚོར་བ་གསུམ་དང༌། འདུ་ཤེས་གསུམ་ཡོངས་སུ་གཅོད་དེ། མངོན་པར་འདུ་བྱེད་པ་དང༌། གཡོ་བའི་སེམས་ཀྱི་དཔྱོད་པ་མེད་པར་ཚོར་བ་དང༌། འདུ་ཤེས་དང༌། སེམས་པ་དང༌། རེག་པ་དང༌། ཡིད་ལ་བྱེད་པ་ཀུན་གཅོད་པར་འགྱུར་རོ། །ཞེས་དང༌། ཡུམ་གྱི་མདོ་ལས་ཀྱང༌། ཐོད་རྒལ་གྱི་ཏིང་ངེ་འཛིན་དུ་བཤད་པ་དང༌། འདིར་ཡང་འཇིག་རྟེན་ལས་འདས་པའི་ལམ་ལ་ཞེས་དང༌། འགོག་པའི་སྙོམས་པར་འཇུག་པ་ཞེས་འདས་ལམ་དང་སྙོམས་འཇུག་ཏུ་གསུངས་པའི་ཕྱིར་དང༌། སངས་རྒྱས་ཀྱི་རྣམ་ཐར་དང༌། སྙོམས་འཇུག་གི་སྡེ་ཚན་རྟོགས་ཡེ་ཆོས་སྐུར་བཤད་པའི་ཕྱིར་རོ། ། རང་རྒྱུད་པའི་གཞུང་ཁུངས་ཐུབ་རྣམས་ལས་ཀྱང༌། ཀུན་གཞི་ཡོད་པར་གསལ་བར་མ་བཤད་ཅིང༌། དེ་ཁོ་ན་ཉིད་བསྡུས་པའི་དཀའ་འགྲེལ་དུ་ཀ་མ་ལ་ཤི་ལས་ཀུན་གཞིའི་རྣམ་ཤེས་ཁས་མི་ལེན་ན་འགོག་པའི་སྙོམས་འཇུག་གི་གནས་སྐབས་སུ་ལུས་རུལ་བ་ལ་སོགས་པར་འགྱུར། ཞེས་པའི་ལན་དུ། ཡིད་ཀྱི་ཤེས་པ་ཕྲ་མོ་ཡོད་པས་སྐྱོན་མེད་པར་གསུངས་སོ།

།གཞན་དུ་ན་དེ་ལྟ་བུའི་ཕྱོགས་སྔ་མའི་ཐལ་བ་ལྡོག་པ་མེད་དོ། །དགག་བྱ་ཡང་ཚོར་འདུ་རགས་པ་ཙམ་འགོག་པར་བྱེད་པའོ༑ ༑ལུགས་རྣམས་མ་འདྲེས་པར་བྱའོ་གསུངས་སོ། །སྙོམས་པར་འཇུག་པ་པོའི་གང་ཟག་ཀྱང༌། རྩེ་མོའི་སྐབས་སུ་མཐོང་ལམ་ནས་འཇུག་པར་བཤད་པས་སྔ་མ་དང་འདྲའོ། །གཉིས་པ་ནི། ས་བཅུ་པ་ལས། ཀྱེ་རྒྱལ་བའི་སྲས་བྱང་ཆུབ་སེམས་དཔའ་ས་དྲུག་པ་ཡན་ཆད་བྱང་ཆུབ་སེམས་དཔའ་འགོག་པ་ལ་སྙོམས་པར་འཇུག་སྟེ། བྱང་ཆུབ་སེམས་དཔའ་ས་བདུན་པ་འདི་ལ་གནས་པའི་བྱང་ཆུབ་སེམས་དཔའ་ནི་སེམས་ཀྱི་སྐད་ཅིག་སྐད་ཅིག་ལ་འགོག་པ་ལ་སྙོམས་པར་འཇུག་ཅིང་ལྡང་སྟེ། འགོག་པ་མངོན་དུ་བྱས་པ་ཞེས་ནི་མི་བྱའོ། །ཞེས་པའི་རྗེས་སུ་འབྲངས་ནས། འཇུག་པར། འདིར་བརྟེན་འབྱུང་བའི་དེ་ཉིད་མཐོང་བ་དེ། །ཤེས་རབ་གནས་པས་འགོག་པ་ཐོབ་པར་འགྱུར། །ཞེས་གསུངས་པས། བསམ་གཏན་གྱི་ཕར་ཕྱིན་ཕུལ་དུ་བྱུང་བ་ཐོབ་པའི་རྗེས་སུ་སྤྲོས་པ་ཐམས་ཅད་བཀག་པའི་དེ་བཞིན་ཉིད་ལ་མཉམ་པར་བཞག་པའི་མི་རྟོག་ཡེ་ཤེས་ལ་འདོད་པས་སྔར་རྣམ་རིག་པའི་སྐབས་སུ་བཤད་པ་བཞིན་དུ་མི་བཞེད་དོ། །དེ་ཡང་ཤེས་རབ་ཀྱི་ཕར་ཕྱིན་ལྷག་པ་ས་དྲུག་པ་ནས་ཐོབ་པས། འཇུག་པ་པོའི་གང་ཟག་ཀྱང་ས་དྲུག་པ་ཡན་ཆད་དུ་བཞེད་དེ། ས་བཅུ་པའི་མདོའི་དགོངས་པ་ཕྱིན་ཅི་མ་ལོག་པའོ། །ལྔ་པ་ནི། སྤོང་བའི་ལམ་ལ་ཆོས་བཟོད་ཀྱི་བར་ཆད་མེད་པའི་ལམ་གྱི་རྣམ་པ་བདེན་པ་བཞིས་ཡུལ་ཅན་དུ་བསྡུས་པའི་མཐོང་སྤང་གི་ཉོན་མོངས་པ་དང་མི་ལྡན་པའི་མཚན་ཉིད་ཆོས་བཟོད་བཞིའོ། །དྲུག་པ་ནི། སངས་རྒྱས་ཉིད་ཀྱི་ལམ་ལ། སེར་སྣ་སོགས་མི་མཐུན་ཕྱོགས་བཅུའི་གཉེན་པོར་གྱུར་པ་སྦྱིན་པ་ལ་སོགས་པའི་ཕ་རོལ་ཏུ་ཕྱིན་པའི་རྣམ་པ་བཅུའོ། །གཉིས་པ་ནི། ལམ་དྲུག་རིམ་པ་བཞིན་དུ་གསུམ་དང་གསུམ་དང་ལྔ་དང༌། དགུ་དང༌། བཞི་དང༌། བཅུ་སྟེ། དེ་ལྟར་ན། ཞེས་པ་ནས། རྣམ་པ་སུམ་ཅུ་རྩ་བཞིའོ། །ཞེས་པའི་བར་རོ། །གསུམ་པ་ལ་གསུམ། མདོར་བསྟན། རྒྱས་པར་བཤད།

དོན་བསྡུ་བའོ།། དང་པོ་ནི། རྣམ་པ་ཐམས་ཅད་མཁྱེན་པ་ཉིད་ཀྱི་རྣམ་པ་སོ་དགུ་ནི་གཞན་དང་ཐུན་མོང་མ་ཡིན་པའི་ལམ་གཅིག་པུ་ཁོ་ན་ཡིན་ཏེ། སྤངས་རྟོགས་ཤིན་ཏུ་ཕུལ་དུ་བྱུང་ཞིང་དེ་ཉིད་ཀྱི་རྟོགས་པའི་རིགས་མཚན་ཉིད་པ་འཕགས་ཆུང་འོག་མ་རྣམས་ཀྱི་རྒྱུད་ལ་མེད་པའི་ཕྱིར་རོ། །གཉིས་པ་ལ་བཞི། ཡོན་ཏན་གྱི་རབ་དབྱེ། དེ་དག་གི་རང་བཞིན། གང་གི་ཡིན་པ་གང་གི་ཆེད་དུ་ཡིན་པའོ། །དང་པོ་བཞི། སྟོབས་དང༌། མི་འཇིགས་པ་དང༌། སོ་སོ་ཡང་དག་པར་རིག་པ་དང༌། སངས་རྒྱས་ཀྱི་ཆོས་མ་འདྲེས་པ་བཅོ་བརྒྱད་ཀྱི་རྣམ་པའོ། །དང་པོ་ནི། སྟོབས་ཀྱི་རྣམ་པ་བཅུའོ། །གང་ཞེ་ན། སྦྱིན་པ་ལས་ལོངས་སྤྱོད་འབྱུང་བ་གནས། སེར་སྣ་ལས་དེ་འབྱུང་བ་གནས་མ་ཡིན་པ་སོགས་ཀུན་བྱང་གིས་བསྡུས་པའི་རྒྱུ་འབྲས་ཀྱི་གནས་དང་གནས་མ་ཡིན་པའི་ཡུལ་ལ་ཆགས་ཐོགས་མེད་པའི་མཁྱེན་པ་དང༌། དགེ་སྡིག་གི་ལས་ཀྱི་རྣམ་པར་སྨིན་པའི་ངོ་བོ་དང་རབ་དབྱེ་ལ་དང༌། དབང་པོའི་ཁྱད་པར་གྱི་མོས་པ་སྣ་ཚོགས་པ་དང༌། འཇིགས་རྟེན་གྱི་ཁམས་དུ་མ་དང༌། ཀུན་ནས་ཉོན་མོངས་པ་དང་རྣམ་བྱང་གི་དབང་པོ་མཆོག་རྣོན་པོ་དང་མཆོག་མ་ཡིན་པ་རྟུལ་པོ་དང་འབྲིང་པོ་རྣམས་ཀྱི་རབ་དབྱེ་དང༌། འཁོར་བ་དང༌། བྱང་ཆུབ་གསུམ་པོ་ཐམས་ཅད་དུ་འགྲོ་བའི་ལམ་དང༌། བསམ་གཏན་བཞི་ལ་སོགས་པའི་རོ་མྱང་བའི་ཀུན་ནས་ཉོན་མོངས་པ་དང༌། རྣམ་པར་བྱང་བ་དམིགས་པ་མེད་པའི་ཐོད་བརྒལ་ལ་སོགས་པའི་འཇུག་པ་དང༌། ལྡང་བ་དང༌། སྔོན་གྱི་གནས་སྐྱེ་བ་སྔ་མ་དུ་མ་རྗེས་སུ་དྲན་པ་དང༌། སེམས་ཅན་ཐམས་ཅད་ཀྱི་འཆི་འཕོ་བ་དང་སྐྱེ་བ་མ་ལུས་པ་དང༌། ཉན་ཐོས་ལ་སོགས་པ་རང་རང་གི་ཟག་པ་ཟད་པ་མཁྱེན་པའི་སྟོབས་ཀྱི་རྣམ་པའོ། །གཉིས་པ་ནི། མི་འཇིགས་པའི་རྣམ་པ་བཞིའོ། །གང་ཞེ་ན། རང་དོན་གྱི་དབང་དུ་བྱས་པ་གཉིས། གཞན་དོན་གྱི་དབང་དུ་བྱས་པ་གཉིས་སོ། །དང་པོ་གཉིས་ནི། འཁོར་གྱི་དབུས་སུ་ང་ནི་སངས་རྒྱས་སོ་ཞེས་ཤེས་བྱ་ཐམས་ཅད་མཁྱེན་པར་བདག་ཉིད་ཀྱིས་ཞལ་གྱིས་འཆེས་པ་ལ་ཆོས་མཐུན་གྱི་རྒོལ་བ་མེད་པས་མི་འཇིགས་པ་ནི་རྟོགས་པ་ཕུན་ཚོགས་སུ་དམ་བཅས་པ་ལ་མི་འཇིག་པའོ།།

སངས་རྒྱས་བདག་ཉིད་ཀྱི་ཟག་པ་ཟད་པ་ཉིད་དུ་ཞལ་གྱིས་བཞེས་པ་ལ་ཆོས་མཐུན་གྱི་རྒོལ་བ་པོ་མེད་པས་མི་འཇིགས་པ་ནི་སྤངས་པ་ཕུན་ཚོགས་

（ ༡༢༢ན ） སུ་དམ་བཅས་པ་ལ་མི་འཇིགས་པའོ། །ཕྱི་མ་གཉིས་ནི། འདོད་ཆགས་ལ་སོགས་པའི་སྒྲིབ་པ་ཐེག་པ་གསུམ་གྱི་བར་ཆད་བྱེད་པ་ཉིད་དུ་བརྗོད་པ་ལ་ཆོས་མཐུན་གྱི་རྒོལ་བ་པོ་མེད་པས་མི་འཇིགས་པ་ནི་བར་དུ་གཅོད་པའི་ཆོས་ལ་མི་འཇིགས་པའོ། །ཐམས་ཅད་ཤེས་པ་ཉིད་དང་ལ་སོགས་པས་ལམ་ཤེས་ཀྱིས་འཁོར་བ་དང་ཐེག་དམན་ལས་ངེས་པར་འབྱུང་བ་ཉིད་དུ་རབ་ཏུ་བསྟན་པ་ལ་ཆོས་མཐུན་གྱི་རྒོལ་བ་མེད་པས་མི་འཇིགས་པའི་རྣམ་པ་ནི་ངེས་པར་འབྱུང་བའི་ལམ་ལ་མི་འཇིགས་པའོ། །གསུམ་པ་ནི། སོ་སོ་ཡང་དག་པར་རིག་པའི་རྣམ་པ་བཞིའོ། །གང་ཞེ་ན། གསུང་རབ་ཡན་ལག་བཅུ་གཉིས་སམ། །འོད་དཀར་ཅན་དང་རི་བོང་ཅན་དང༌། ། ཞེས་སོགས་རྗོད་བྱེད་ཀྱི་མིང་གི་རྣམ་གྲངས་ཀྱི་ཡུལ་ལ་རོ་མྱང་བའི་ཆགས་པ་དང༌༑ ཤེས་སྒྲིབ་ཀྱི་ཐོགས་པ་མི་མངའ་བར་འཇིགས་པ་ནི་གོ་རིམ་བཞིན་དུ་ཆོས་སོ་སོ་ཡང་དག་པར་རིག་པའི་རྣམ་པ་དང༌། ཡན་ལག་བཅུ་གཉིས་ཀྱི་བརྗོད་བྱའམ་ཆོས་རྣམས་ཀྱི་རང་དང་སྤྱིའི་མཚན་ཉིད་ཀྱི་ཡུལ་ལ་རོ་མྱང་བའི་ཆགས་པ་དང༌༑ ཤེས་སྒྲིབ་ཀྱི་ཐོགས་པ་མི་མངའ་བར་འཇུག་པ་ནི། དོན་སོ་སོ་ཡང་དག་པར་རིག་པ་དང༌། ཡུལ་སོ་སོའི་སྐད་ཀྱི་ཡུལ་ལ་རོ་མྱང་བའི་ཆགས་པ་དང༌། ཤེས་སྒྲིབ་ཀྱི་ཐོགས་པ་མི་མངའ་བར་འཇུག་པ་ནི་གོ་རིམ་བཞིན་དུ་ཆོས་སོ་སོ་ཡང་དག་པ་རིག་པའི་རྣམ་པ་དང༌། ཆོས་རྣམས་ཀྱི་རྫས་ཡོད་དང་བཏགས་ཡོད་སོགས་ཀྱི་ངོ་བོ་དང་རྣམ་པའི་རབ་ཏུ་དབྱེ་བའི་ཡུལ་ལ་རོ་མྱང་བའི་ཆགས་པ་དང༌། སྤོབས་པ་སོ་སོ་ཡང་དག་པར་རིག་པའི་རྣམ་པའོ། །བཞི་པ་ནི། སངས་རྒྱས་ཀྱི་ཆོས་རྒྱུད་གཞན་དང་མ་འདྲེས་པ་བཅོ་བརྒྱད་ཀྱི་རྣམ་པ་དག་གོ །རྒྱུ་མཚན་ནི། སྤྱོད་པས་བསྡུས་པ་དྲུག རྟོགས་པས་བསྡུས་པ་དྲུག འཕྲིན་ལས་ཀྱིས་བསྡུས་པ་གསུམ། ཡེ་ཤེས་ཀྱི་བསྡུས་པ་གསུམ་ཡོད་པ་དེ་ལྟར་ནའོ། །སྐུའི་སྤྱོད་པ་ལ་འཁྲུལ་བ་མི་མངའ་བ་དང༌། གསུང་ལ་ཅ་ཅོ་མི་མངའ་བ་གཉིས་ནི་ལུས་དང་ངག་གི་སྤྱོད་པ་རྣམ་པར་དག་པའོ།

།ཐུགས་ཀྱི་སྤྱོད་པ་བཞི་ནི༑ དྲན་པ་ཉམས་པ་མི་མངའ་བ་དང༌། ཐུགས་མཉམ་པར་མ་བཞག་པ་མི་མངའ་བ་དང༌། ཐ་དད་པ་ཉིད་ཀྱི་འདུ་ཤེས་མི་མངའ་བ་དང༌། སོ་སོར་མ་བརྟགས་པའི་བཏང་སྙོམས་མི་མངའ་བའི་རྣམ་པ་བཞི་སྟེ་དྲུག་ནི་ཡིད་ཀྱི་ལས་རྣམ་པར་དག་པའོ། །གཉིས་པ་ནི། འདུན་པ་ནི། བརྩོན་འགྲུས་དང༌། དྲན་པ་དང༌། ཏིང་ངེ་འཛིན་དང༌། ཤེས་རབ་དང༌། རྣམ་པར་གྲོལ་བ་ལས་ཉམས་པ་མི་མངའ་བའི་རྣམ་པ་དྲུག་ནི་རྟོགས་པའི་ཆོས་གཞན་དང་མ་འདྲེས་པའོ། གསུམ་པ་ནི། སྤྱོད་ལམ་བཞིས་གདུལ་བྱ་འདུལ་བ་སྐུའི་འཕྲིན་ལས་དང༌། ཆོས་དང་ལྡན་པ། དོན་དང་ལྡན་པའི་གཏམ་མཛད་པ་གསུང་གི་འཕྲིན་ལས་དང༌། བྱམས་པ་དང་སྙིང་རྗེ་སོགས་ཐུགས་ཀྱི་འཕྲིན་ལས་རྣམས་ཡེ་ཤེས་སྔོན་དུ་འགྲོ་ཞིང་ཡེ་ཤེས་ཀྱི་རྗེས་སུ་འབྲང་བའི་རྣམ་པ་གསུམ་ནི་འཕྲིན་ལས་གཞན་དང་མ་འདྲེས་པའོ། །བཞི་པ་ནི། འདས་པ་དང༌། མ་འོངས་པ་དང༌། ད་ལྟར་བྱུང་བའི་ཆོས་ （ ༡༢༢བ ） རྣམས་ལ་བཞེད་པ་ཙམ་གྱིས་འཇུག་པས་མ་ཆགས་པ་དང༌། རྣམ་པ་ཐམས་ཅད་མཁྱེན་པས་མ་ཐོགས་པའི་ཡེ་ཤེས་ཀྱི་རྣམ་པ་གསུམ་ནི་ཡེ་ཤེས་གཞན་དང་མ་འདྲེས་པའོ། ། གཉིས་པ་ནི། སངས་རྒྱས་ཐམས་ཅད་ཀྱིས་བཤད་པའི་དེ་བཞིན་ཉིད་ནི་དག་པ་གཉིས་ལྡན་གྱི་ཆོས་དབྱིངས་མཐར་ཐུག་པའོ། །གསུམ་པ་ནི། གདུལ་བྱའི་ཁམས་དང༌༑ བསམ་པ་དང༌། བག་ལ་ཉལ་ཇི་ལྟ་བ་བཞིན་ཆོས་ཀྱི་འཁོར་ལོ་མ་ལུས་པ་བསྐོར་བ་ན། ཆོས་ཐམས་ཅད་ལ་མངའ་བསྒྱུར་བའི་རང་བྱུང་གཉིས་སུ་མེད་པའི་ཡེ་ཤེས་མཐར་ཐུག་པའོ། །བཞི་པ་ནི། ཇི་ལྟ་ཇི་སྙེད་པའི་རྣམ་པ་ཐམས་ཅད་མངོན་པར་རྫོགས་པར་བྱང་ཆུབ་པ་སྟེ་མཁྱེན་པའི་ཡེ་ཤེས་ནི་སངས་རྒྱས་ཉིད་ཀྱི་རྣམ་པ་སྟེ་གསུམ་མོ། །གསུམ་པ་ནི། ཚུལ་དེ་ལྟར་ན་ཞེས་པ་ནས་རྣམ་པ་ནི་སུམ་ཅུ་རྩ་དགུའོ།། ཞེས་པའི་བར་རོ། །གསུམ་པ་ལ་གཉིས། ངོ་བོ་དང༌། གྲངས་ཀྱི་དོན་བསྡུ་བའོ། ། དང་པོ་ནི། རྒྱས་པར་བཤད་པ་དེ་ལ་ཐམས་ཅད་ཤེས་པ་ཉིད་ཀྱི་ཤེས་པའི་རྣམ་པ་ཉེར་བདུན་ནི་ཉན་ཐོས་ལ་སོགས་པའི་བྱེ་བྲག་གིས་གོ་རིམ་བཞིན་དུ་ཟག་པ་མེད་པ་དང༌།

བྱང་ཆུབ་སེམས་དཔའི་བྱེ་བྲག་གིས་ཟག་པ་དང་བཅས་པ་དག་ཀྱང་ཡིན་ནོ། །ལམ་ཤེས་པ་ཉིད་ཀྱི་ཤེས་པའི་རྣམ་པ་སུམ་ཅུ་རྩ་དྲུག་ནི། རྣམ་གྲངས་ཀྱི་ཟག་པ་དང་བཅས་པ་ཁོ་ན་ཡིན་ཏེ། རྒྱུ་མཚན་ནི། བྱང་ཆུབ་སེམས་དཔའ་རྣམས་ཀྱི་ཉོན་མོངས་པ་རང་དོན་དུ། ཤིན་ཏུ་མ་སྤངས་པའི་ཕྱིར་རོ། །རྣམ་པ་ཐམས་ཅད་མཁྱེན་པ་ཉིད་ཀྱི་ལམ་གྱི་རྣམ་པ་བརྒྱ་དང་བཅུ་ནི་ཟག་པ་མེད་པ་ཁོ་ན་དག་ཡིན་ཏེ། ཡང་དག་པར་རྫོགས་པའི་སངས་རྒྱས་ཀྱིས་ཉོན་མོངས་པ་དང་ཤེས་བྱའི་སྒྲིབ་པ་བག་ཆགས་དང་བཅས་ཏེ་རྣམ་པ་ཐམས་ཅད་དུ་སྤངས་པས་ཆོས་ཐམས་ཅད་ལ་མངའ་བསྒྱུར་བའི་ཕྱིར་རོ། །གཉིས་པ་ནི། མཁྱེན་གསུམ་གྱི་རྣམ་པ་རྣམས་གཅིག་ཏུ་བསྡོམས་ན་རྣམ་པ་བརྒྱ་བདུན་བཅུ་རྩ་གསུམ་ཡོད་དོ། །ཆ༢ སྦྱོར་བ་བཤད་པ། གཉིས་པ་ལ་གསུམ་ལས། སྔ་འགྲེལ་ནི། རྣམ་པའི་འོག་ཏུ་ཡུམ་མཉམ་པ་ལ་སོགས་པའི་སྣོད་སྦྱོར་བ་སྒོམ་པ་པོ་གསུངས་ཏེ། རྒྱུ་མཚན་ནི། སྦྱོར་བ་ཁྱད་པར་ཅན་དག་གིས་རྣམ་པ་རྣམས་སྒོམ་དགོས་ན་སྦྱོར་བ་དེ་དག་སྦྱོར་བ་སྒོམ་པ་པོ་མེད་པར་བརྗོད་པར་མི་ནུས་པས་སོ། །ཀྱང་ནི་སྦྱོར་བ་མེད་པར་རྣམ་པ་སྒོམ་མི་ནུས་པར་མ་ཟད་སྦྱཽར་བ་པོ་མེད་ན་ཡང་སྦྱོར་བ་བརྗོད་མི་ནུས་པས་སོ། །རྩ་བ་ནི། མདོ་ལས། དེ་ནས་ལྷ་རྣམས་ཀྱི་དབང་པོ་བརྒྱ་བྱིན་འདི་སྙམ་དུ་གྱུར་ཏེ། ཞེས་པ་ནས༑ ཀཽ་ཤི་ཀ་དེའི་ཕྱིར་ལེགས་པར་རབ་ཏུ་ཉོན་ལ་ཡིད་ལ་ཟུངས་ཤིག་དང༌། དེ་ངས་ཁྱོད་ལ་བཤད་པར་བྱའོ། །ཞེས་པའི་བར་གྱིས་ནི་སྦྱོར་བ་སྒོམ་པ་པོའི་གང་ཟག་བསྟན་ཏོ། །དེ་དག་གི་དོན་བསྡུས་ནས་སྟོན་པ་ལ་བཞི། ཉན་པ་དང༌། ལེན་པ་དང༌། འཛིན་པ་དང༌། ཚུལ་བཞིན་ཡིད་ལ་བྱེད་པའི་སྣོད་དོ། །དང་པོ་ནི། ཡུམ་འདི་མཉན་པ་ཡི་སྣོད་ཡིན་ནོ། །གང་ན། སངས་རྒྱས་རྣམས་ལ་གཙུག་ལག་ཁང་འབུལ་བ་སོགས་ལྷག་པར་བྱ་བ་བྱས་པ་དང༌། སངས་རྒྱས་དེ་ལ་བསོད་སྙོམས་འབུལ་བ་སོགས་དགེ་བའི་རྩ་བ་བསྐྲུན་པ་དང༌། ཐེག་པ་ཆེན་པོའི་དགེ་བའི་བཤེས་གཉེན་གྱིས་མགོན་དང་བཅས་པའོ།

།དེ་ཡང༌། ཚེ་འདིར་ཡུམ་ཉན་པའི་སྣོད་དུ་གྱུར་པ་ཡང་ཚེ་སྔ་མ་བསོད་ནམས་ （ ༡༢༣ན ） ཀྱི་ཚོགས་བསགས་པ་དང་དགེ་བའི་བཤེས་གཉེན་གྱིས་ཟིན་དགོས་པར་བསྟན་པས། ཚེ་ཕྱི་མ་ཉན་པའི་སྣོད་དུ་འགྱུར་བ་ཡང་ཚེ་འདིར་བསོད་ནམས་ཀྱི་ཚོགས་བསགས་པ་དང༌། དགེ་བའི་བཤེས་གཉེན་གྱིས་ཟིན་ཅིང་ཕྱྀན་ཅི་མ་ལོག་པར་བསྟེན་པ་ཞིག་དགོས་སོ། ། གཉིས་པ་ནི། སངས་རྒྱས་མང་པོ་བརྟེན་ཏེ་བསྙེན་བཀུར་ནི་ཚིག་བློ་ལ་ལེན་པའི་སྣོད་དུ་དམ་པ་རྣམས་བཞེད་དོ། །གསུམ་པ་ནི། སངས་རྒྱས་རྣམས་བསྙེན་བཀུར་ནས་ཐེ་ཚོམ་གྱི་དོན་ཀུན་དྲི་བ་ནི་དོན་མི་བརྗེད་པར་འཛིན་པའི་སྣོད་དུ་དམ་པ་རྣམས་བཞེད་དོ། །བཞི་པ་ནི། སངས་རྒྱས་སོགས་ཀྱི་དྲུང་ན་བསྟེན་ནས་སྦྱིན་པ་དང་ཚུལ་ཁྲིམས་སོགས་ནས་ཤེས་རབ་ཀྱི་བར་ལ་སྤྱོད་པས་ནི་ཚུལ་བཞིན་ཡིད་ལ་བྱེད་པའི་སྣོད་དུ་དམ་པ་རྣམས་བཞེད་དོ། ། འགྲེལ་པ་ནི། བཞེད་དོ། །གང་གིས་ན། སངས་རྒྱས་དང་བྱམས་པ་ལ་སོགས་པ་རྣམས་ཀྱིའོ། གང་དུ་ན། རྣམ་པ་བརྒྱ་བདུན་ཅུ་རྩ་གསུམ་གྱི་མཚན་ཉིད་ཅན་གྱི་ཡུམ་འདིའི་གཞུང་ཉན་པ་དང༌། འཛིན་པ་དང༌། དོན་མི་བརྗེད་པ་དང༌། ཚུལ་བཞིན་ཡིད་ལ་བྱེད་པའི་སྣོད་ཉིད་ཡིན་པར་རོ། །གང་ན། འདས་པ་དང༌། ད་ལྟར་བྱུང་བའི་སངས་རྒྱས་རྣམས་ལ་གཙུག་ལག་ཁང་འབུལ་བ་ལ་སོགས་སྦྱིར་དགེ་བའི་རྩ་བ་དང་པོར་བསྐྲུན་ཅིང་ཕྱིས་གོང་ནས་གོང་དུ་འཕེལ་བར་བྱས་པས་སྦྱངས་ཤིང༌། ཐབས་ལ་མཁས་པའི་དགེ་བའི་བཤེས་གཉེན་དག་གིས་བྱིན་གྱིས་བརླབས་ཏེ་ཡོངས་སུ་བཟུང་བ་དང༌། འདི་གཞན་ལའང་སྦྱར་རོ། །དེ་བཞིན་གཤེགས་པ་རྣམས་ལ་ལུས་ཀྱིས་བསྐོར་བ་དང༌། ཕྱག་འཚལ་བ་སོགས་དང༌། ལ་སོགས་པས་ངག་གིས་དོན་བཞིན་དུ་བསྟོད་པ་དང༌། ཡིད་ཀྱིས་ཐོས་བསམ་སྒོམ་པའི་བསྙེན་བཀུར་གྱིས་མཉེས་པར་བྱ་བ་དང༌། ཐེ་ཚོམ་གྱི་དོན་གྱི་ངོ་བོ་ཞུ་ཞིང་རྒྱུ་མཚན་ཡོངས་སུ་དྲི་བ་དང༌། སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་བཅུ་ཚུལ་བཞིན་དུ་སྒྲུབ་པ་དང་ལྡན་པ་རྣམས་གོ་རིམ་ཇི་ལྟ་བར་རོ།

།དེ་ལ་ཉན་པ་དང་འཛིན་པ་ནི་ཐོས་བྱུང་ངོ། །མི་བརྗེད་པ་ནི་བསམ་བྱུང་ངོ༌། །ཚུལ་བཞིན་ཡིད་ལ་བྱེད་པ་ནི་སྒོམ་བྱུང་ངོ༌། །གསུམ་པ་ལ་གསུམ་ལས། སྔ་འགྲེལ་ནི། དེ་ལྟར་སྦྱོར་བ་པོ་བསྟན་ནས། སྦྱོར་བ་རང་གི་ངོ་བོ་གསུངས་སོ། །རྩ་བ་ནི། མདོ་ལས། ཀཽ་ཤི་ཀ་འདི་ལ་བྱང་ཆུབ་སེམས་དཔའ་སེམས་དཔའ་ཆེན་པོ་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་ཚེ། གཟུགས་ལ་མི་གནས་ཏེ། ཞེས་པ་ནས། ཚུལ་བཞིན་དུ་ཡིད་ལ་བྱེད་པ་དང༌༑ སྒོམ་པ་རྣམས་ལ་བར་ཆད་བྱ་བར་མི་ནུས་པ་ཡིན་ནོ། །ཞེས་པའི་བར་གྱིས་ནི་སྦྱོར་བ་ཉི་ཤུ་བསྟན་ཏོ། །དེ་དག་གི་དོན་བསྡུས་ནས་སྟོན་པ་ལ་གསུམ། རང་བཞིན་གྱི་སྦྱོར་བ་དང༌། གནས་སྐབས་ཀྱི་སྦྱོར་བ་དང༌། དེ་གཉིས་འགྲུབ་པའི་རྒྱུར་གྱུར་པའི་སྦྱོར་བའོ། །དང་པོ་ནི། གཟུགས་ལ་སོགས་པའི་ཞེས་པ་ནས། དེ་དག་ཚད་ནི་མེད་ཕྱིར་དང༌། །ཞེས་པའི་བར་གྱིས་སྟོན་ཏེ། དེ་ལ་ཡང་སྦྱོར་བའི་དངོས་གཞི་དང༌། རྟོགས་པའི་ཁྱད་པར་གྱི་སྦྱོར་བ་གཉིས་སོ། །དང་པོ་ནི། རྐང་པ་གཉིས་དང༌། ཕྱི་མ་ནི་རྐང་པ་གསུམ་གྱིས་སྟོན་ནོ། །དང་པོ་ལ་ཡང༌། གནས་པ་བཀག་པ་དང༌། རྣལ་འབྱོར་བཀག་པའི་སྦྱོར་བ་གཉིས་ལས། དང་པོ་ནི། གཟུགས་ལ་སོགས་ལ་མི་གནས་ཕྱིར། །ཞེས་པ་དང༌། གཉིས་པ་ནི། དེ་ལ་སྦྱོར་བ་བཀག་པའི་ཕྱིར། ། ཞེས་པས་སྟོན་ནོ། །གཉིས་པ་རྟོགས་པའི་ཁྱད་པར་གྱི་སྦྱོར་བ་ནི། དེ་ཡི་དེ་བཞིན་ཉིད་ཟབ་ཕྱིར༑ ༑ཞེས་པ་དང༌། དེ་རྣམས་གཏིང་དཔག་དཀའ་བའི་ཕྱིར། །ཞེས་པ་དང༌། དེ་དག་ཚད་ནི་མེད་ཕྱིར་དང༌། །ཞེས་པ་རྐང་པ་གསུམ་གྱིས་ནི་རིམ་པ་ལྟར་ཟབ་པའི་སྦྱོར་བ་དང༌། གཏིང་དཔག་དཀའ་བའི་སྦྱོར་བ་དང༌། ཚད་མེད་པའི་སྦྱོར་བ་གསུམ་བསྟན་ཏོ། །གཉིས་པ་གནས་སྐབས་ཀྱི་སྦྱོར་བ་བཅུ་བཞི་ནི། ཚེགས་ཆེན་ཞེས་པ་ནས་དེ་ནི་དག་པ་ཞེས་པའི་བར་གྱིས་བསྟན་ཏོ། །གསུམ་པ་དེ་གཉིས་འགྲུབ་པའི་རྒྱུར་གྱུར་པའི་སྦྱོར་བ་ནི། མཚམས་དང་བཅས་ཞེས་པས་བསྟན་ཏོ། ། དང་པོ་ལ་ཡང་བཅུ་བཞི་ལས།

ཚེགས་ཆེན་ཡུན་རིང་རྟོགས་པའི་སྦྱོར་བ་དང༌། ལུང་བསྟན་ཐོབ་པའི་སྦྱོར་བ་དང༌། ཕྱིར་མི་ལྡོག་པའི་སྦྱོར་བ་གསུམ་ནི་རིམ་པ་ལྟར༑ ཚེགས་ཆེན་ཡུན་རིང་རྟོགས་པའི་ཕྱིར། །ཞེས་པ་དང༌། ལུང་བསྟན་ཞེས་པ་དང༌༑ ཕྱིར་མི་ལྡོག་པ་ཉིད་དང་ཞེས་པས་བསྟན་ཏོ། །ངེས་འབྱུང་གི་སྦྱོར་བ་དང༌། བར་ཆད་མེད་པའི་སྦྱོར་བ་དང༌། བྱང་ཆུབ་ལ་ཉེ་བའི་སྦྱོར་བ་དང༌། བྱང་ཆུབ་སྒྲུབ་པ་མྱུར་བའི་སྦྱོར་བ་དང༌། གཞན་དོན་གྱི་སྦྱོར་བ་དང༌། འཕེལ་བ་མེད་ཅིང་འགྲིབ་པ་མེད་པའི་སྦྱོར་བ་དང༌། དྲུག་ནི་རིམ་པ་ལྟར། ངེས་འབྱུང་དང༌། བར་ཆད་མེད་བཅས་དང༌། །བྱང་ཆུབ་ཉེ་དང༌། ཞེས་པ་དང༌། མྱུར་བ་དང༌། གཞན་དོན་དང༌། འཕེལ་མེད་འགྲིབ་མེད་ཕྱིར། །ཞེས་པ་རྣམས་ཀྱིས་བསྟན་ཏོ། །མི་དམིགས་པའི་སྦྱོར་བ་དང༌། རློམ་པ་མེད་པའི་སྦྱོར་བ་དང༌། རྣམ་པར་མི་རྟོག་པའི་སྦྱོར་བ་དང༌། འབྲས་བུ་རིན་ཆེན་སྦྱིན་པའི་སྦྱོར་བ་དང༌། དག་བྱེད་ཀྱི་སྦྱོར་བ་དང་ལྔ་ནི་རིམ་པ་ལྟར༑ ཆོས་དང་ཆོས་མིན་སོགས་མི་མཐོང༌། །ཞེས་དང༌། གཟུགས་སོགས་བསམ་མི་ཁྱབ་མི་མཐོང༌། །ཞེས་དང༌། གཟུགས་སོགས་དེ་ཡི་མཚན་མ་དང༌། །དེ་ཡི་ངོ་བོ་རྣམ་མི་རྟོག །ཞེས་དང༌། འབྲས་བུ་རིན་ཆེན་སྦྱིན་བྱེད་དང༌། །ཞེས་དང༌། དག་པ་ཞེས་པ་རྣམས་ཀྱིས་བསྟན་ཏོ། །འགྲེལ་པ་ལ་གཉིས། རང་བཞིན་གྱི་སྦྱོར་བ་ལྔ། གནས་སྐབས་ཀྱི་སྦྱོར་པ་བཅོ་ལྔའོ། །དང་པོ་ནི། རང་བཞིན་གྱི་སྦྱོར་བ་རྣམ་པ་ལྔའོ། །གང་ཞེ་ན། སྔ་མ་རྣམས་དོན་དང་ཕྱི་མ་རྣམས་མིང་ཡིན་པས། གྲངས་བཞིན་དུ་སྦྱར་བ་ནི་གཟུགས་ལ་སོགས་པ་ལ་དོན་དམ་པར་ངོ་བོ་ཉིད་མེད་པ་ཉིད་ཀྱིས་མི་གནས་པ་སྟེ་དོན་དམ་པར་གནས་བྱར་མེད་པར་རྟོགས་པའི་བྱང་སེམས་ཀྱི་ཡེ་ཤེས་ནི་གཟུགས་ལ་སོགས་པ་ལ་མི་གནས་པའི་སྦྱོར་བ་དང༌། གཟུགས་སོགས་དེ་དག་ལ་དོན་དམ་པར་མཐའ་གང་དུ་ཡང་མི་སྦྱོར་བ་ཉིད་དེ་དག་གི་གནས་ལུགས་ལ་སྦྱོར་བ་ཡིན་པ་ནི་མི་སྦྱོར་བའི་སྦྱོར་བ་དང༌། གཟུགས་ལ་སོགས་པ་དེ་དག་ཉིད་དེ་བཞིན་ཉིད་ཀྱི་ངོ་བོ་ཉིད་ཀྱིས་རང་བཞིན་ཟབ་པ་དང༌།

གཏིང་དཔག་དཀའ་བ་དང༌། ཚད་མེད་པ་ཞེས་བྱ་བ་དེ་ལྟར་རྟོགས་པའི་བྱང་སེམས་ཀྱི་ཡེ་ཤེས་ནི་ཟབ་པའི་སྦྱོར་བ་དང༌༑ གཏིང་དཔག་དཀའ་བའི་སྦྱོར་བ་དང༌། ཚད་མེད་པའི་སྦྱོར་བའོ། །དེ་དག་བྱང་སེམས་ཀྱི་ཚོགས་ལམ་ནས་རྒྱུན་མཐའི་བར་གྱི་སྦྱོར་བ་ལ་རྗེས་སུ་འགྲོ་ཞིང་ཁྱབ་པས་ན་རང་བཞིན་གྱི་སྦྱོར་བ་ཞེས་བྱའོ། །གཉིས་པ་ནི། གནས་སྐབས་ཀྱི་སྦྱོར་བ་ནི་ （ ༡༢༤ན་ ） བཅོ་ལྔའོ། །གང་ཞེ་ན། དོན་དང་མིང་གོ་རིམ་བཞིན་དུ་སྦྱར་བ་ནི། ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཐོས་པ་ལ་དངངས་པ་དང༌། སྐྲག་པ་དང༌། ཀུན་ཏུ་སྐྲག་པས་ཟིན་པར་འགྱུར་བའི་སྒྲུབ་པ་དང་ལྡན་པ་ནི། ཚེགས་ཆེན་པོས་ཡུན་རིང་མོ་ཞིག་ནས་མངོན་པར་རྫོགས་པར་འཚང་རྒྱ་བའི་སྦྱོར་བའོ། །འདི་ཐེག་ཆེན་ཚོགས་ལམ་པ་དབང་རྟུལ་གྱི་ལམ་ན་ཡོད་དེ། སྦྱོར་བ་ཁྱད་པར་ཅན་གྱི་འགལ་ཟླ་སྐྲག་པ་དེ་ཡིན་པའི་ཕྱིར་རོ༑ ༑ཤེས་རབ་ཀྱི་ཕ་རོལ་ཏུ་ཕྱིན་པ་འདི་ཐོས་ནས་མི་སྐྲག་པ་ཞེས་བྱ་བའི་སྒྲུབ་པ་དང་ལྡན་པ་ནི། ལུང་བསྟན་པ་ཐོབ་པའི་སྦྱོར་བ་དང༌། འདི་ཚོགས་ལམ་པ་དབང་རྣོན་དང་དྲོད་ནས་ཡོད་དེ། ཟབ་མོའི་དོན་ལ་སོམ་ཉི་མེད་ཅེས་གསུངས་པའི་ཕྱིར་རོ། །ཡུམ་ཐོས་ནས་ཡང་དག་པར་འཛིན་པ་ཞེས་བྱ་བའི་སྒྲུབ་པ་དང་ལྡན་པ་ནི། ཕྱིར་མི་ལྡོག་པའི་སྦྱོར་བ་ཉིད་དང༌། འདི་རྩེ་མོ་ནས་ཡོད་དེ། ཆོས་ཉིད་ལྡན་པར་འགྲོ་ཉིད་དང༌། །ཞེས་གསུངས་པའི་ཕྱིར་རོ། །ཉན་རང་གི་ས་ལ་སོགས་པ་བར་ཆད་ཀྱི་ཆོས་སྤོང་བའི་སྒྲུབ་པ་དང་ལྡན་པ་ནི། ངེས་པར་འབྱུང་བའི་སྦྱོར་བ་ཉིད་དང༌། འདི་སྦྱོར་ལམ་བཟོད་པ་ནས་ཡོད་དེ། གཞན་གྱི་དཀྲི་བར་མི་བཏུབ་དང༌། །ཞེས་གསུངས་པའི་ཕྱིར་རོ། །རྟག་ཏུ་མཉམ་བཞག་ཏུ་སྟོང་པ་ཉིད་ཆོས་སྒོམ་པའི་སྒྲུབ་པ་དང་ལྡན་པ་ནི། བར་ཆད་མེད་པའི་སྦྱོར་བ་དང༌། འདི་ཆོས་མཆོག་ནས་ཡོད་དེ། མཐོང་ལམ་ལ་བར་མ་ཆད་དུ་སྦྱོར་བའི་ཕྱིར་རོ། །ཐེག་ཆེན་གྱི་ཟག་པ་མེད་པའི་ཆོས་གསར་དུ་ཐོབ་པའི་རྟེན་ཉིད་དུ་གྱུར་པའི་སྒྲུབ་པ་དང་ལྡན་པ་ནི།

ཡང་དག་པར་མངོན་པར་རྫོགས་པའི་བྱང་ཆུབ་ལ་ཉེ་བའི་སྦྱོར་བ་དང༌༑ འདི་མཐོང་ལམ་ནས་ཡོད་དེ། བྱང་ཆུབ་ལ་ནི་ཉེ་བ་དང༌། །ཞེས་དང༌། ཟག་མེད་གསར་ཐོབ་ཏུ་བཤད་པའི་ཕྱིར་རོ། །སྦྱོར་བའི་འབྲས་བུ་ཆོས་སྐུ་མངོན་དུ་འགྲུབ་པའི་སྒྲུབ་པ་དང་ལྡན་པ་ནི། །མྱུར་དུ་མངོན་པར་རྫོགས་པར་བྱང་ཆུབ་པའི་སྦྱོར་བ་དང༌། འདི་ས་གཉིས་པ་ནས་བདུན་པའི་བར་ན་ཡོད་དེ། རྒྱུད་བླ་མ་ལས༑ ས་བདུན་རྗེས་འབྲེལ་དྲི་མ་རྣམས། །མངལ་སྦུབས་དྲི་མ་དག་དང་མཚུངས༑ ༑མངལ་སྦུབས་བྲལ་འདྲ་མི་རྟོག་གི །ཡེ་ཤེས་རྣམ་པར་སྨིན་པ་བཞིན༑ ༑ཞེས་གསུངས་སོ། །ཆོས་ཀྱི་འཁོར་ལོ་བསྐོར་བའི་སྒྲུབ་པ་དང་ལྡན་པ་ནི༑ གཞན་གྱི་དོན་གྱི་སྦྱོར་བ་དང༌། ཆོས་ཉིད་ལ་འཕེལ་བ་དང་འགྲིབ་པ་མི་མཐོང་བའི་སྒྲུབ་པ་དང་ལྡན་པ་ནི་འཕེལ་བ་དང་འགྲིབ་པ་མེད་པའི་སྦྱོར་བ་དང༌། དོན་དམ་པར་འདོད་པའི་ཁམས་སོགས་ཁམས་གསུམ་དུ་མི་དམིགས་པའི་སྒྲུབ་པ་དང་ལྡན་པ་ནི། དོན་དམ་པ་ཆོས་དང་ཆོས་མ་ཡིན་པ་དང་དུས་གསུམ་ལ་སོགས་པར་མི་དམིགས་པའི་སྦྱོར་བ་དང༌། དོན་དམ་པར་གཟུགས་ལ་སོགས་པའི་རང་བཞིན་ལ་བསམ་གྱིས་མི་ཁྱབ་པའི་རྣམ་པར་རློམ་པ་མེད་པའི་སྒྲུབ་པ་དང་ལྡན་པ་ནི༑ དོན་དམ་པར་གཟུགས་ལ་སོགས་པའི་རང་བཞིན་ལ་བསམ་གྱིས་མི་ཁྱབ་པའི་རྣམ་པ་འགོག་པའི་སྦྱོར་བ་དང༌། འབྲས་བུ་གཟུགས་དང་གཟུགས་དེའི་མཚན་མ་རྒྱུ་དང་ངོ་བོ་ཉིད་གསུམ་དུ་རྣམ་པར་མི་རྟོག་པའི་སྒྲུབ་པ་དང་ལྡན་པ་ནི། གཟུགས་ལ་སོགས་པའི་

（ ༡༢༤བ་ ） དངོས་པོར་རྣམ་པར་མི་རྟོག་པའི་སྦྱོར་བ་དང་ལྔ་ནི་ས་བརྒྱད་པ་ནས་ཡོད་དོ། །མདོ་སྡེ་རྒྱན་ལས། རྣམ་ཀུན་དོན་ཡོད་ཤེས་པར་བྱ། །ཞེས་གསུངས་པའི་ཕྱིར་རོ། །འབྲས་བུ་དང་པོ་རྒྱུན་ཞུགས་སོགས་མཐོང་བ་སྟེ་ཐོབ་པར་བྱེད་པའི་སྒྲུབ་པ་དང་ལྡན་པ་ནི། འབྲས་བུ་རིན་པོ་ཆེ་སྦྱིན་པའི་སྦྱོར་བ་དང༌། འདི་ས་དང་པོ་ནས་ཡོད་ཀྱང༌། སོ་སོ་ཡང་དག་རིག་བཞི་ཐོབ་པའི་སྒོ་ནས་སེམས་ཅན་སྨིན་པར་བྱེད་པས་གཙོ་བོར་ས་དགུ་པ་ལ་བཞག་གོ ། གཟུགས་ནས་རྣམ་མཁྱེན་གྱི་བར་རང་བཞིན་གྱིས་རྣམ་པར་དག་པ་སྒོམ་པས་སྒྲིབ་པ་སྤོང་བའི་སྒྲུབ་པ་དང་ལྡན་ནི། རྣམ་པར་དག་པའི་སྦྱོར་བ་དང༌། འདི་ས་བཅུ་ནས་ཡོད་དེ། མཆོག་ཏུ་རྣམ་པར་དག་པ་མཐར་ཐུག་ཞེས་གསུངས་པའི་ཕྱིར་རོ༑ ༑ཡུམ་འབྲི་བ་སོགས་ལ་ལོ་སྐོར་དུ་དང༌། ཟླ་བ་དང་ཞག་ཏུ་མངོན་པར་བརྩོན་པ་མི་འདོར་བའི་སྒྲུབ་པ་དང་ལྡན་པ་ནི། ས་མཚམས་ལ་སྟེ་ས་མཚམས་ཀྱི་སྦྱོར་བའོ། །འདི་ཚོགས་ལམ་ནས་ས་བདུན་པའི་བར་ཡོད་དེ། ས་བརྒྱད་པ་ཡན་ཆད་དུ་ས་མཚམས་ཀྱི་སྦྱོར་བ་ལ་ལྟོས་མི་དགོས་པའི་ཕྱིར་རོ། །དེ་ལྟར་ན། སྦྱོར་བ་ཉི་ཤུ་ཡིན་ནོ། །ཆ༣ ཐོབ་བྱ་ཡོན་ཏན་བཤད་པ། བཞི་པ་ལ་བཞི། ཐོབ་བྱ་ཡོན་ཏན། དོར་བྱ་སྐྱོན། ཤེས་བྱ་མཚན་ཉིད། རྒྱུད་ལ་བསྟེན་བྱ་ཐར་པ་ཆ་མཐུན་ནོ། །དང་པོ་ལ་གསུམ་ལས། སྔ་འགྲེལ་ནི། སྦྱོར་བའི་འོག་ཏུ་སྦྱོར་བ་དེ་དག་གི་ཡོན་ཏན་གསུངས་ཏེ། ཡོན་ཏན་མཐོང་བ་སྔོན་དུ་བཏང་ན། རྒྱུ་སྦྱོར་བ་རྣམས་ལ་ཤིན་ཏུ་གོམས་པར་བྱེད་པས་སོ། །རྩ་བ་ནི། མདོ་ལས། དེ་ནས་ཚེ་དང་ལྡན་པ་ཤ་ར་དྭ་ཏིའི་བུས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་སུའི་མཐུས་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ལ་ཤེས་རབ་ཀྱི་ཕ་རོལ་དུ་ཕྱིན་པ་ཟབ་མོ་འདི་འབྲི་བ་དང༌། ཞེས་པ་ནས། ཕ་རོལ་ཏུ་ཕྱིན་པ་དྲུག་པོ་རྣམས་ལ་འཇུག་པས་བརྩོན་འགྲུས་ཉམས་པར་མི་འགྱུར་རོ། །ཞེས་པའི་བར་གྱིས་ནི་ཡོན་ཏན་བཅུ་བཞི་བསྟན་ཏོ།

།དེ་དག་གི་དོན་བསྡུས་ནས་སྟོན་པ་ནི། ཡོན་ཏན་རྣམ་པ་བཅུ་བཞིའོ། ། གང་ན། བདུད་ཀྱི་མཐུ་བཅོམ་པ་དང༌། ལ་སོགས་པ་ངེས་པར་འཐོབ་པའི་བར་རོ༑ ༑ས་མཚམས་ནི། ཚིག་གསལ་ལས། ཡོན་ཏན་འདི་དག་ནི་ལས་དང་པོ་པའི་ས་ནས་བརྩམས་ཏེ་ལྡན་མོད་ཀྱི་ལེགས་པར་འབྱོར་པ་ནི་དྲོད་ཐོབ་པ་ཡན་ཆད་ལ་སྦྱར་བར་བྱ་སྟེ། ཞེས་གསུངས་པ་ལྟར་རོ། །གསེར་གླིང་པ་དང་ཨར་ལ་སོགས་པ་དག་ན་རེ། སྔ་མ་རྣམས་འབྲས་བུའི་ཡོན་ཏན་དང༌། ཕྱི་མ་རྣམས་རྒྱུ་ཡི་ཡོན་ཏན་ནོ༑ ༑ཞེས་ཟེར་རོ། །ཡང་ཁ་ཅིག །སྔ་མ་རྣམས་མིང་དང༌། ཕྱི་མ་རྣམས་དོན་ཡིན་ཞེས་ཟེར་རོ། །ཡང་ཁ་ཅིག་སྔ་མ་རྣམས་སྦྱོར་བའི་ཡོན་ཏན་དང༌། ཕྱི་མ་རྣམས་གང་ཟག་གིས་ཐོབ་པའི་ཡོན་ཏན་ནོ། །ཞེས་ཟེར་རོ། །དེ་དག་ནི་མི་རིགས་སྟེ༑ ཕན་ཚུན་འཆོལ་བ་དང་ལྡོག་པའི་སྐྱོན་མཚུངས་པའི་ཕྱིར་རོ། །དེས་ན་འགྲེལ་ཆེན་ལས། སྦྱོར་བ་སྒོམ་པའི་སྐབས་སུ་དེ་བཞིན་གཤེགས་པ་རྣམས་ཀྱི་བྱིན་བརླབས་ཐོབ་པས་བདུད་ཀྱི་མཐུ་བཅོམ་པའི་ཡོན་ཏན་འབྱུང་བའི་ཕྱིར། ཞེས་གསུངས་པས། སྔ་མ་རྣམས་བསྒྲུབ་བྱ། ཕྱི་མ་རྣམས་རྟགས་སུ་སྦྱར་ནས་ཐམས་ཅད་ལ་གསུངས་སོ། ། （ ༡༢༥ན ） དེ་བས་ན་འདི་དག་རྒྱུ་མཚན་དང་རྒྱུ་མཚན་ཅན་དུ་སྦྱར་རོ། །འགྲེལ་པ་ནི། སྦྱོར་བའི་ཡོན་ཏན་ནི་རྣམ་པ་བཅུ་བཞི་ཡིན་ནོ། །གང་ཞེ་ན༑ སྔ་མ་བསྒྲུབ་བྱ་དང༌། ཕྱི་མ་རྟགས་སུ་གྲངས་བཞིན་དུ་སྦྱར་བ་ནི། ཡོན་ཏན་བཅུ་བཞི་པོ་དེ་དག་ཕྱིན་ཅི་མ་ལོག་པའི་སྦྱོར་བ་ལ་མངོན་པར་དགའ་བའི་བྱང་སེམས་ཆོས་ཅན། ཚེ་རབས་གཞན་དུ་བདུད་ཀྱི་མཐུ་བཅོམ་པ་ཞེས་བྱ་བའི་ཡོན་ཏན་འབྱུང་སྟེ། ཚེ་འདིར་སངས་རྒྱས་ཀྱིས་བྱིན་གྱིས་བརླབས་པའི་ཡོན་ཏན་ཐོབ་པའི་ཕྱིར། ཚེ་རབས་གཞན་དུ་སངས་རྒྱས་རྣམས་ཀྱིས་དགོངས་ཤིང་མཁྱེན་པའི་ཡོན་ཏན་འབྱུང་སྟེ། ཚེ་འདིར་སངས་རྒྱས་ཀྱི་དགོངས་པའི་ཡོན་ཏན་ཐོབ་པའི་ཕྱིར༑ ཚེ་རབས་གཞན་དུ་སངས་རྒྱས་ཀྱིས་མངོན་སུམ་དུ་མཛད་པའི་ཡོན་ཏན་འབྱུང་སྟེ། ཚེ་འདིར་ཡེ་ཤེས་ཀྱི་གཟིགས་པའི་ཡོན་ཏན་ཐོབ་པའི་ཕྱིར།

ཚེ་རབས་གཞན་དུ་ཡང་དག་པར་རྫོགས་པའི་བྱང་ཆུབ་དང་ཉེ་བར་གྱུར་པའི་ཡོན་ཏན་འབྱུང་སྟེ། ཚེ་འདིར་བྱང་ཆུབ་དང་ཉེ་བར་གྱུར་པའི་ཡོན་ཏན་ཐོབ་པའི་ཕྱིར། ཚེ་རབས་གཞན་དུ་སངས་རྒྱས་དང་མི་འབྲལ་བའི་དོན་ཆེན་པོ་ཉིད་ལ་སོགས་པའི་ཡོན་ཏན་འབྱུང་སྟེ། ཚེ་འདིར་སངས་རྒྱས་དང་རྗེས་སུ་མཐུན་པའི་ཕན་ཡོན་ཆེན་པོ་ཐོབ་པའི་ཕྱིར། ཚེ་རབས་གཞན་དུ་ལུང་བསྟན་པ་ལ་སོགས་པ་ཡུལ་ལ་དཔྱོད་པའི་ཡོན་ཏན་འབྱུང་སྟེ། ཚེ་འདིར་སངས་རྒྱས་ཀྱི་བྱ་བ་བྱེད་པ་ཉིད་ཐོབ་པའི་ཕྱིར། ཚེ་རབས་གཞན་དུ་སྦྱིན་སོགས་ཟག་པ་མེད་ཅིང་ཡོན་ཏན་ཐམས་ཅད་རྫོགས་པའི་ཡོན་ཏན་འབྱུང་སྟེ། ཚེ་འདིར་གཉེན་པོའི་ཆོས་ཤེར་ཕྱིན་གྱི་སྦྱོར་བ་ཡོངས་སུ་རྫོགས་པ་ཐོབ་པའི་ཕྱིར། ཚེ་རབས་གཞན་དུ་སྐྱེ་མེད་སྟོན་པ་སོགས་སྨྲ་བའི་སྐྱེས་བུ་ཉིད་ཀྱི་ཡོན་ཏན་འབྱུང་སྟེ། ཚེ་འདིར་རྣམ་པ་ཐམས་ཅད་མཁྱེན་པ་ཉིད་ཀྱི་གཏམ་བརྗོད་པ་ཐོབ་པའི་ཕྱིར། ཚེ་རབས་གཞན་དུ་བྱང་ཆུབ་ལས་བདུད་ལས་ཀྱིས་མི་ཕྱེད་པ་ཉིད་ཀྱི་ཡོན་ཏན་འབྱུང་སྟེ། ཚེ་འདིར་སངས་རྒྱས་ཀྱི་སྦྱོར་བ་སྒོམ་པའི་གྲོགས་མཛད་པ་ཐོབ་པའི་ཕྱིར། ཚེ་རབས་གཞན་དུ་དགེ་བའི་རྩ་བ་ཉན་རང་དང་ཐུན་མོང་མ་ཡིན་པ་སྐྱེད་པའི་ཡོན་ཏན་འབྱུང་སྟེ། ཚེ་འདིར་ཆོས་འཚོལ་བ་སོགས་དགའ་བ་རྒྱ་ཆེན་པོ་བསྐྱེད་པ་ཐོབ་པའི་ཕྱིར། ཚེ་རབས་གཞན་དུ་སེམས་ཅན་གྱི་དོན་བྱེད་པར་དམ་བཅས་པའི་དོན་ཇི་ལྟ་བ་བཞིན་དུ་སྒྲུབ་པའི་ཡོན་ཏན་འབྱུང་སྟེ། ཚེ་འདིར་བསམ་པ་རྣམ་པར་དག་པ་མཁྱེན་ནས་སངས་རྒྱས་ཀྱིས་དེའི་དམ་བཅས་པའི་ཚིག་ལ་རྗེས་སུ་ཡིད་རང་བ་ཐོབ་པའི་ཕྱིར༑ ཚེ་རབས་གཞན་དུ་འབྲས་བུ་རྣམ་སྨིན་རྒྱ་ཆེན་པོ་ཡོངས་སུ་འཛིན་པའི་ཡོན་ཏན་འབྱུང་སྟེ། ཚེ་འདིར་ཆོས་ཟབ་མོ་དང་རྒྱ་ཆེན་པོ་ལ་མངོན་པར་འདོད་པའི་ཡོན་ཏན་ཐོབ་པའི་ཕྱིར། ཚེ་རབས་གཞན་དུ་སེམས་ཅན་གྱི་དོན་སྒྲུབ་པའི་ཡོན་ཏན་འབྱུང་སྟེ། ཚེ་འདིར་སེམས་ཅན་གྱི་དོན་བྱེད་ནུས་པའི་ཡོན་ཏན་བྱེད་པར་ནུས་པའི་ཡོན་ཏན་ཐོབ་པའི་ཕྱིར།

ཚེ་རབས་གཞན་དུ་ཡུམ་ངེས་པར་འཐོབ་པའི་ཡོན་ཏན་རྣམས་འབྱུང་སྟེ། ཚེ་འདིར་ཤེས་རབ་ཀྱི་ཕ་རོལ་ཏུ་ཕྱིན་པའི་ཚིག་དོན་ཚང་བར་རྙེད་པའི་ཡོན་ཏན་ཐོབ་པས་སོ། །ཆ༤ སྦྱོར་བའི་སྐྱོན་བཤད་པ། གཉིས་པ་ལ་གསུམ་ལས། སྔ་འགྲེལ་ནི། ཡོན་ཏན་དེའི་འོག་ཏུ་ཡང་སྐྱོན་གང་ཞིག་ཡོངས་སུ་སྤངས་པས་སྦྱོར་བ་རྣམས་བསྒོམ་པར་བྱ་དགོས་པ་ལ་སྐྱོན་ཤེས་དགོས་པས་སྦྱོར་བའི་བར་ཆད་བྱེད་པའི་སྐྱོན་གང་དག་ཅིག་ཡིན་ཞེ་ན། སྦྱོར་བ་དེ་དག་གི་ （ ༡༢༥བ ） བར་ཆད་དུ་གྱུར་པའི་སྐྱོན་གསུངས་སོ། །རྩ་བ་ནི་མདོ་ལས། དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་རིགས་ཀྱི་བུ་དང་ཞེས་པ་ནས། དེ་ཅིའི་ཕྱིར་ཞེ་ན། རབ་འབྱོར་ཆོས་ཐམས་ཅད་ནི་རང་བཞིན་གྱིས་སྟོང་པའི་ཕྱིར་རོ། །ཞེས་པའི་བར་གྱིས་ནི། སྐྱོན་བཞི་བཅུ་རྩ་དྲུག་དང༌། རབ་འབྱོར་ཡང་ཤེས་རབ་ཀྱི་ཕ་རོལ་ཏུ་ཕྱིན་པ་འདི་ལ་བར་ཆད་མང་དུ་འབྱུང་སྟེ། ཞེས་པ་ནས། རྟག་ཏུ་རྒྱུན་མི་འཆད་དུ་སྲུང་བ་དང༌། སྐྱབ་པ་དང༌། སྦ་བ་མཛད་པར་འགྱུར་རོ། །ཞེས་པའི་བར་གྱིས་ནི་སྐྱོན་སེལ་བྱེད་གཉེན་པོ་བསྟན་ཏོ། །དེ་དག་གི་དོན་བསྡུས་ནས་སྟོན་པ་ནི༑ སྦྱོར་བའི་སྐྱོན་ནི་བཅུ་ཚན་བཞིར་བཅས་པའི་དྲུག་ཏུ་ངེས་པར་རྟོགས་པར་བྱའོ༑ ༑སྐྱོན་འདི་དག་ལམ་གང་དུ་ལྡན་ཞེ་ན། ཚིགས་གསལ་ལས། བར་ཆད་བྱེད་པའི་སྐྱོན་ཞེས་བྱ་བ་ནི་ལས་དང་པོ་པའི་ས་ནས་སྒོམ་པའི་ལམ་ཕལ་པའི་བར་དུ་ལྡན་པར་བཞག་མོད་ཀྱི། འོན་ཀྱང་སྐྱོན་འདི་དག་ནི་ཕལ་ཆེར་ལས་དང་པོ་པའི་ས་དང་སྦྱོར་བའི་ལམ་ལ་རྣམ་པར་གཞག་སྟེ། དེ་ལྟར་ན་ཡོན་ཏན་ནི་རིམ་གྱིས་ལམ་གོང་མ་གོང་མ་ལ་ལྡན་པ་དང༌། སྐྱོན་ནི་ལམ་འོག་མ་འོག་མ་ལ་ལྡན་པར་རིག་པར་བྱའོ། །ཞེས་གསུངས་པ་ལྟར་རོ། །ལས་དང་པོ་པའི་ས་ན་ཤས་ཆེ་བ་དང༌། ངེས་འབྱེད་ཆ་བཞི་ན་ཕྲ་བ་དང༌། གཉིས་པ་ནས་བདུན་པ་མན་ཆད་ཤིན་ཏུ་ཆ་ཕྲ་བ་ཡོད་དོ། །འདི་དག་ཀྱང་མདོ་ལས་བདུད་ལས་སུ་གསུངས་པ་ནི།

ཁ་ཅིག་བདུད་ལས་དངོས་དང༌། ཁ་ཅིག་བདུད་ལས་དང་འདྲ་བ་དང༌། ཁ་ཅིག་དེ་ལྟར་སྤྱོད་ན་བདུད་ཀྱིས་གླགས་རྙེད་པས་བདུད་ལས་སུ་བཞག་གོ །སེལ་བྱེད་གཉེན་པོ་ནི། ནོར་བུ་རིན་པོ་ཆེ་ལ་དགྲ་མང་བ་བཞིན་དུ་སྦྱོར་བ་སྒོམ་པ་པོ་ལ་བར་ཆད་མང་ཡང་ཕྱོགས་བཅུའི་སངས་རྒྱས་དང་བྱང་སེམས་ཀྱིས་རྟག་ཏུ་དགོངས་པར་མཛད་ནས་སྲུང་བ་སོགས་བྱེད་པས་སྦྱོར་བ་ལས་ཉམས་པར་མི་འགྱུར་རོ། །སྡུད་པར་ཡང༌། རྒྱུ་རྣམ་བཞི་ཡིས་བྱང་ཆུབ་སེམས་དཔའ་མཁས་སྟོབས་ལྡན། །བདུད་བཞིས་ཐུབ་པར་དཀའ་ཞིང་བསྐྱོད་པར་མི་ནུས་ཏེ། །སྟོང་པར་གནས་དང་སེམས་ཅན་དོན་ཡོངས་མི་གཏོང་དང༌། །ཇི་སྐད་སྨྲས་བཞིན་བྱེད་དང་བདེ་གཤེགས་ཤེས་རབ་ཅན། །ཞེས་གསུངས་སོ། །འགྲེལ་པ་ནི། སྦྱོར་བའི་སྐྱོན་བཞི་བཅུ་རྩ་དྲུག་ཡིན་ནོ། །གང་ཞེ་ན། འགལ་རྐྱེན་ཉེ་བར་གནས་པ་ཉེར་གསུམ་དང༌། མཐུན་རྐྱེན་མ་ཚང་བ་ཉེར་གསུམ་སྟེ་དེ་ལྟར་ནའོ། །དང་པོ་ལ་གཉིས། རང་ལ་བརྟེན་པ་དང༌། གཞན་ལ་བརྟེན་པའོ༑ ༑དང་པོ་ལ་བཞི། སྤོབས་པའི་དབང་དུ་བྱས་པ་གཉིས། གནས་ངན་ལེན་གྱི་དབང་དུ་བྱས་པ་གསུམ། ཐེག་ཆེན་སྤོང་བའི་རྒྱུ་བདུན། ཐེག་ཆེན་ལ་གཡེང་བའི་རྒྱུ་བརྒྱད་དོ། །དང་པོ་ནི། ཡུམ་ཚེགས་ཆེན་པོས་ཐོབ་པས་སྐྱོ་བ་དང༌། སྤོབས་པ་ཧ་ཅང་མྱུར་བས་བློ་མི་བརྟན་པའོ། །གཉིས་པ་ནི། ལུས་ཀྱི་རྣམ་འགྱུར་རྒོད་པ་ལ་སོགས་པས་འདྲི་བ་སོགས་ལུས་ཀྱི་གནས་ངན་ལེན་དང༌། ཡུལ་ལ་ཆགས་པས་འདྲི་བ་སོགས་སེམས་ཀྱི་གནས་ངན་ལེན་དང༌། རིགས་པ་མ་ཡིན་པ་ལུས་དང་སེམས་ཀྱི་གནས་ངན་ལེན་གྱིས་བསྐྱེད་པའི་ཁ་ཏོན་བྱེད་པ་སོགས་པ་དང༌། འཛིན་པ་དང༌། འཆང་བ་དང༌། ཚུལ་བཞིན་དུ་ （ ༡༢༦ན ） ཡིད་ལ་བྱེད་པ་ལ་སོགས་པའོ། །གསུམ་པ་ནི། ཐེག་ཆེན་ལ་ཕྱིར་ཕྱོགས་པའི་རྒྱུ་མཚན་ཤེར་ཕྱིན་འདི་ལས་བདག་ལུང་མ་བསྟན་པས་འདིའི་རོ་མི་མྱང་ངོ་ཞེས་འཛིན་པ་ནི་ཐེག་ཆེན་གྱི་སྤོང་བའི་རྒྱུ་དངོས་ཡིན་ལ། འོག་མ་དྲུག་ཐེག་ཆེན་དོར་ནས་དམན་པའི་སྡེ་སྣོད་ལ་འཇུག་པར་འདྲ་བས་ཐེག་ཆེན་སྤོང་བར་བཞག་གོ

།རྩ་བ་བོར་ནས་ཡལ་ག་འཚོལ་བ་བཞིན་དུ། ཡུམ་འདི་བོར་ནས་དམན་པའི་སྡེ་སྣོད་ལ་འཇུག་པ་ནི། རྣམ་མཁྱེན་གྱི་རྒྱུ་ཡུམ་ལ་མངོན་པར་ཞེན་པ་ཉམས་པ་དང༌། རྗེ་བོ་ལ་ཟན་སློང་བ་བོར་ནས་ལས་མི་ལས་ཟན་འཚོལ་བའི་ཁྱི་བཞིན་དུ། ཐེག་ཆེན་གྱི་ཡུམ་རྙེད་པ་བོར་ནས་དམན་པའི་སྡེ་སྣོད་ལ་འཇུག་པ་ནི། གྱ་ནོམ་པ་ཤེར་ཕྱིན་གྱི་རོ་མྱང་བ་ཉམས་པ་དང༌། གླང་པོ་ཆེ་རྙེད་པ་བོར་བས་རྗེས་ལ་གླང་པོ་ཆེ་འཚོལ་བ་བཞིན་དུ། ཐེག་ཆེན་གྱི་ཡུམ་རྙེད་པ་བོར་ནས་ཐེག་དམན་གྱི་སྡེ་སྣོད་ལས་དེ་ཉིད་འཚོལ་བ་ནི༑ རྣམ་པ་ཐམས་ཅད་དུ་ཐེག་པའི་མཆོག་ཐེག་ཆེན་ཀུན་ཏུ་འཛིན་པ་ཉམས་པ་དང༌༑ རྒྱ་མཚོ་མཐོང་བ་བོར་ནས་བ་གླང་གི་རྨིག་རྗེས་ཀྱི་ཆུ་ལ་རྒྱ་མཚོ་འཚོལ་བ་བཞིན་དུ་ཐེག་ཆེན་གྱི་ཡུམ་རྙེད་པ་བོར་ནས་དམན་པའི་སྡེ་སྣོད་ལས་རྣམ་མཁྱེན་འཚོལ་བ་ནི། རྟག་ཏུ་ཆེད་དུ་བྱ་བ་རྣམ་མཁྱེན་ལས་ཉམས་པ་ཞེས་བྱ་བ་ནི་བཅུ་ཚན་དང་པོའོ། །ཉི་ཟླའི་ཚད་ཀྱིས་རྣམ་པར་རྒྱལ་བའི་ཁང་བཟངས་ཀྱི་ཚད་འཚོལ་བ་བཞིན་དུ། ཐེག་ཆེན་གྱི་ཡུམ་བོར་ནས་དམན་པའི་སྡེ་སྣོད་ལས་རྣམ་མཁྱེན་འཚོལ་བ་ནི། རྣམ་མཁྱེན་ཐོབ་བྱེད་ཀྱི་རྒྱུ་དང་འབྲས་བུ་རྣམ་མཁྱེན་གྱི་འབྲེལ་བ་ཉམས་པ་དང༌། ཁམས་ཀྱི་རྒྱལ་ཕྲན་དང་འཁོར་ལོས་བསྒྱུར་བའི་རྒྱལ་པོ་སྙོམ་པ་བཞིན་དུ། ཐེག་ཆེན་གྱི་ཡུམ་དང་དམན་པའི་སྡེ་སྣོད་རྣམ་མཁྱེན་གྱི་རྒྱུར་སྙོམ་པ་ནི། གོང་ན་མེད་པའི་ཆོས་སྐུ་ཐོབ་པ་ལས་ཉམས་པའོ། །བཞི་པ་ནི། གཟུགས་སོགས་ཡུལ་རྣམ་པ་མང་པོ་ལ་ཞེན་ནས་རྣམ་པར་རྟོག་པའི་སྤོབས་པ་འབྱུང་བ་དང༌། ཤེར་ཕྱིན་ཡི་གེར་འབྲི་བ་ཉིད་ལ་ཡུམ་ཉིད་དུ་མངོན་པར་ཞེན་པ་དང༌། ཐ་སྙད་དུ་ཡང་དངོས་པོ་མེད་པ་ལ་ཡུམ་དུ་མངོན་པར་ཞེན་པ་དང༌། ཡི་གེ་བྲིས་ཟིན་པ་ཙམ་ལ་ཡུམ་དུ་མངོན་པར་ཞེན་པ་དང༌། ཡི་གེ་མེད་པ་ཁོ་ན་ལ་ཡུམ་དུ་མངོན་པར་ཞེན་པ་དང༌། ཡུལ་དང༌། གྲོང་དང༌། གྲོང་ཁྱེར་ལ་སོགས་པ་ཡིད་ལ་བྱེད་པ་དང༌།

རྙེད་པ་དང༌། བཀུར་སྟི་དང༌། སྙན་པ་བརྗོད་པའི་ཚིགས་སུ་བཅད་པའི་རོ་མྱང་བ་དང༌། ཐེག་ཆེན་གྱི་ཡུམ་དོར་ནས་ལམ་མ་ཡིན་པ་བདུད་ཀྱིས་བསྟན་པ་ལས་ཐབས་ལ་མཁས་པ་འཚོལ་བ་ཞེས་བྱ་བ་རྣམས་ནི་བཅུ་ཚན་གཉིས་པའོ། །གཉིས་པ་ནི། བདུད་སྡིག་ཅན་དགེ་སྦྱོང་གི་ཆ་བྱད་དུ་འོངས་ནས་ཡུམ་ནི་ངེད་ཀྱི་མདོ་སྡེར་འབྱུང་བ་བཞིན་ཡིན་གྱི། རྒྱས་འབྲིང་བསྡུས་གསུམ་ལས་འབྱུང་བ་མ་ཡིན་ནོ། །ཞེས་ཟེར་བ་བདུད་ཀྱིས་འབྱེད་པའི་སྦྱོར་བ་དང༌། མི་རྟག་པ་སྒོམ་པ་སོགས་ཡུམ་ཉིད་དུ་སྟོན་པ་བཅོས་མ་ཉེ་བར་སྒྲུབ་པ་དང༌། བདུད་སྡིག་ཅན་སངས་རྒྱས་སོགས་སུ་སྤྲུལ་པ་ལ་དད་པ་སྐྱེ་བ་འདོད་པ་ཡུལ་ཇི་ལྟ་བ་བཞིན་མ་ཡིན་པར་དགའ་བ་བསྐྱེད་པ་ཞེས་བྱ་བ་ནི་གསུམ་མོ། །དཔོན་སློབ་གཉིས་ཀྱི་ཚོགས་པ་ལ （ ༡༢༦བ་ ） ལྟོས་པས་ན་གཞན་ཞེས་བྱའོ། །གསུམ་པོ་འདིར་བླངས་ནས་བཤད་པ་ནི། དོན་གྱི་འབྲེལ་བ་དབང་བཙན་པར་བྱས་པའོ། །གཉིས་པ་མཐུན་རྐྱེན་མ་ཚང་བ་ལ་གསུམ། དཔོན་སློབ་གང་རུང་ལ་བརྟེན་པ་བཅུ་བཞི། རང་ལ་བརྟེན་པ་གཉིས། གཉིས་ཀ་ལ་བརྟེན་པ་བདུན་ནོ༑ ༑དང་པོ་ནི། ཉན་པ་པོ་དང་འཆད་པ་པོ་དག་གྲངས་བཞིན་དུ་ཉན་པ་པོ་སྔ་མ་དང༌། འཆད་པ་པོ་ཕྱི་མ་དང་མངོན་པར་འབྲེལ་བས་ཚོགས་པ་ལས་ཉམས་པ་དང༌༑ གང་ཡང་རུང་བ་ཞེས་བྱ་བ་ནི། དེ་ལས་ལྡོག་པ་ཡང་སྟོན་ཏོ། །དེ་ཡང་ཉན་པ་པོ་ཡུམ་འབྲི་བ་སོགས་ལ་འདུན་པ་ཆེ་ཞིང༌། འཆད་པ་པོ་སྙོམས་ལས་ཀྱིས་ཚོགས་པའི་ཆོས་སྤྱོད་ལས་ཉམས་པ་དང༌། ཉན་པ་པོ་ཡུལ་འདིར་ཉན་འདོད་ཅིང་འཆད་པ་པོ་ཡུལ་གཞན་དུ་འཆད་པར་འདོད་པ་འདུན་པའི་ཡུལ་ཐ་དད་པས་ཉམས་པ་དང༌། ཉན་པ་པོ་འདོད་ཆེན་ཆུང་ཞིང་ཆོག་ཤེས་ལ། འཆད་པ་པོ་འདོད་ཆེན་ཆུང་ཞིང་ཆོག་ཤེས་མ་ཡིན་པ་ཉིད་ཀྱིས་ཉམས་པ་དང༌། ཉན་པ་པོ་སྦྱངས་པའི་ཡོན་ཏན་བཅུ་གཉིས་དང་ལྡན་པ་དང༌། འཆད་པ་པོ་མི་ལྡན་པ་དག་དང༌། ཉན་པ་པོ་དད་སོགས་དགེ་བ་དང༌། འཆད་པ་པོ་སྲོག་གཅོད་སོགས་དགེ་བ་མ་ཡིན་པའི་ཆོས་ཉིད་ཅན་དང༌།

ཉན་པ་པོ་གཏོང་བ་ལ་དགའ་བ་དང༌། འཆད་པ་པོ་སེར་སྣ་བྱེད་པ་དང༌། ཉན་པ་པོ་ཟང་ཟིང་སྦྱིན་འདོད་པ་དང༌། འཆད་པ་པོ་མི་ལེན་པ་དང༌། ཉན་པ་པོ་མདོར་བསྡུས་པ་ཙམ་གྱི་ཁོང་དུ་ཆུད་པས་མགོ་སྨོས་པ་གོ་བ་དང༌། འཆད་པ་པོ་རྣམ་པར་སྤྲོས་པས་གོ་བ་ཉིད་དང༌། ཉན་པ་པོས་མདོ་ལ་སོགས་པའི་ཆོས་མངོན་པར་ཤེས་པས་སྨྲ་བར་འདོད་ལ་འཆད་པ་པོ་མངོན་པར་མི་ཤེས་པ་ཉིད་དང༌། ཉན་པ་པོ་ཕ་རོལ་ཏུ་ཕྱིན་པ་དྲུག་དང་ལྡན་པ་དང༌། འཆད་པ་པོ་མི་ལྡན་པ་ཞེས་བྱ་བ་དག་ནི་བཅུ་ཚན་གསུམ་པའོ། །གྲངས་བཞིན་དུ་ཞེས་པ་དེ་ཁོ་ན་བཞིན་དུ་ཉན་པ་པོ་བདེན་པ་གཉིས་ཀྱི་ཐབས་ལ་མཁས་པ་དང༌། འཆད་པ་པོ་ཐབས་མ་ཡིན་པ་ལ་མཁས་པས་དང༌། ཉན་པ་པོ་མི་བརྗེད་པའི་གཟུངས་ཐོབ་པ་དང༌། འཆད་པ་པོ་མ་ཐོབ་པ་དག་དང༌། ཉན་པ་པོ་ཡུམ་ཡི་གེར་འབྲི་འདོད་པ་དང༌། འཆད་པ་པོ་ཡི་གེར་འབྲི་མི་འདོད་པ་དང༌༑ ཉན་པ་པོ་འདོད་པའི་འདུན་པ་སོགས་སྒྲིབ་པ་ལྔ་དང་བྲལ་བ་དང༌། འཆད་པ་པོ་མ་བྲལ་བས་ཉམས་པ་ཉིད་ཅེས་བྱ་བ་བཞིའོ། ། གཉིས་པ་ནི། གཞན་དོན་དུ་ངན་སོང་གི་འགྲོ་བར་སྐྱེ་བ་ལ་ཡིད་ཕྱིར་ཕྱོགས་པ་དང༌། རང་དོན་དུ་བདེ་འགྲོ་མཐོ་རིས་དང་རྒྱུན་ཞུགས་སོགས་སུ་འགྲོ་བ་ལ་ཡིད་བདེ་བ་སྟེ་འདི་ཚོགས་པ་ལ་མི་ལྟོས་པས་གཉིས་ཞེས་ལོགས་སུ་སྨོས་སོ༑ ༑གསུམ་པ་ནི། འཆད་པ་པོ་དང་ཉན་པ་པོ་དག་གྲངས་བཞིན་དུ་འཆད་པ་པོ་སྔ་མ་དང༌། ཉན་པ་པོ་ཕྱི་མ་དང་འབྲེལ་བས་སྐྱོན་དུ་འགྱུར་བའི་ཚུལ་སྟོན་ཏོ། ། གང་ཡང་རུང་བ་ཞེས་པ་ནི། དེ་ལས་ལྡོག་པས་ཀྱང་སྐྱོན་དུ་འགྱུར་ཞེས་པའོ། ། དེ་ཡང་འཆད་པ་པོ་གཅིག་པུ་ལ་དགའ་བ་དང༌། ཉན་པ་པོ་འཁོར་ལ་མངོན་པར་དགའ་བ་ཉིད་དང༌། འཆད་པ་པོ་ཉན་པ་པོའི་ཕྱི་བཞིན་དུ་འབྲང་བའི་གོ་སྐབས་མི་འབྱེད་པ་ཉིད་དང༌།

（ ༡༢༧ན ） ཉན་པ་པོ་ཕྱི་བཞིན་རྗེས་སུ་འབྲེལ་བར་འདོད་པ་ཉིད་དང༌། འཆད་པ་པོ་ཟང་ཟིང་ཅུང་ཟད་ཙམ་འདོད་པ་དང༌། ཉན་པ་པོ་དེ་སྦྱིན་པར་མི་འདོད་པ་ཉིད་དང༌། འཆད་པ་པོ་སྲོག་གི་བར་ཆད་དུ་འགྱུར་བའི་ཕྱོགས་སུ་འགྲོ་བ་དང༌། ཉན་པ་པོ་སྲོག་གི་བར་ཆད་དུ་མི་འགྱུར་བའི་ཕྱོགས་སུ་འགྲོ་བ་ཞེས་བྱ་བ་བཞི་སྟེ་བཅུ་ཚན་བཞི་པའོ། །རིམ་པ་དེ་བཞིན་དུ་འཆད་པ་པོ་མུ་གེ་བྱུང་བའི་ཕྱོགས་སུ་འགྲོ་བ་དང་ཉན་པ་པོ་མི་འགྲོ་བ་དང༌། འཆད་པ་པོ་ཆོམ་རྐུན་ལ་སོགས་པས་དཀྲུག་པའི་ཕྱོགས་སུ་འགྲོ་བ་དང༌། ཉན་པ་པོ་མི་འགྲོ་བ་དང༌། འཆད་པ་པོ་སྦྱིན་བདག་གི་ཁྱིམ་བལྟ་བས་ཉན་པ་པོ་ཡིད་མི་བདེ་བ་ཞེས་བྱ་བ་གསུམ་སྟེ་བདུན་ནོ། །དེ་ལྟར་ཚོགས་པའི་ཆོས་སྤྱོད་ལས་ཉམས་པ་ནི། དཔོན་སློབ་གཉིས་ཀ་གཙོ་བོར་འདུན་པ་མཐུན་ན་ཚོགས་པ་ལ་བརྟེན་པའི་ཆོས་སྤྱོད་བྱ་ལ། མི་མཐུན་ན་མི་བྱའོ་སྙམ་ནས་མི་མཐུན་པའི་སྒོ་ནས་བྱས་པ་ལ་སྐྱོན་དུ་འགྱུར་བའོ། །དེ་ལྟ་མ་ཡི་ན། སློབ་དཔོན་སྡེ་སྣོད་ཀྱི་དོན་ལ་མཁས་པ་ལ་སློབ་མ་སྡེ་སྣོད་ཀྱི་དོན་མི་ཤེས་པས་ཉན་མི་རུང་བ་དང༌༑ དཔོན་སློབ་གཉིས་ཀ་རྒན་གཞོན་ཡང་སྐྱོན་དུ་ཧ་ཅང་ཐལ་བར་འགྱུར་རོ༑ ༑གསུམ་པ་ལ་གཉིས། སྤྱི་དང༌། ཡན་ལག་གི་དོན་ནོ། །དང་པོ་ལ་གསུམ། མཚན་མཚོན་གྱི་རྣམ་གཞག་དངོས། མཚན་ཉིད་ཤེས་པ་སྔོན་དུ་འགྲོ་ཚུལ། ས་མཚམས་བསྟན་པའོ། །དང་པོ་ནི། ཀུ་མ་ར་ཤྲཱི་ན་རེ། ཤེས་མཚན་ཕྱོགས་ཆོས། ཁྱད་མཚན་ལྡོག་ཁྱབ། བྱེད་མཚན་རྗེས་ཁྱབ་ཡིན་པས། དང་པོ་གསུམ་གྱི་རྟག་གི་ཚུལ་གསུམ་བསྟན་ལ། ངོ་བོ་ཉིད་བཅུ་དྲུག་རྟགས་ཀྱྀ་བསྒྲུབ་བྱ། ཆོས་ཅན་ནི་རྣལ་འབྱོར་པ་ཡིན་ནོ། །ཞེས་བཞེད་དོ། །ལོ་ཙྪ་བ་ཆེན་པོས་མཚན་ཉིད་དང༌། མཚོན་བྱ་དང༌། མཚན་གཞི་དང༌། མཚོན་པ་དང་བཞིར་འགྱུར་ལ། དེ་ཡང་རང་བཞིན་གྱི་སྦྱོར་བ་ལྔ་མཚན་གཞི་ཡིན་ལ། ངོ་བོ་ཉིད་བཅུ་དྲུག་མཚོན་བྱ་དང༌། ཁྱད་པར་དང་བྱེད་པ་གཉིས་མཚན་ཉིད་དང༌། ཤེས་མཚན་ནི་དེ་དག་ཡོངས་སུ་གཅོད་བྱེད་ཀྱི་མཚོན་པ་ཞེས་བྱའོ།

།དཔེར་ན་མེ་དུའི་འབྲེལ་བ་ངེས་འབྱེད་ལྟ་བུ་ལ་འདིར་མཚོན་པ་ཞེས་བྱའོ། །ཞེས་བཞེད་དོ། །འབྲེ་དང༌། ཨར་ན་རེ། རང་བཞིན་གྱི་སྦྱོར་བ་ལྔ་མཚན་གཞི། སངས་རྒྱས་སྐྱེ་མཆེད་དུ་མཚོན། སངས་རྒྱས་ཀྱི་ཐུགས་རྒྱུད་ཀྱི་མཁྱེན་པ་གསུམ་གྱི་རྟོགས་པ་བསྐྱེད་བྱེད་ནི་མཚན་ཉིད་དུ་བྱའོ། །སངས་རྒྱས་བསྐྱེད་པ་དང་དེའི་རྒྱུད་ཀྱི་མཁྱེན་གསུམ་བསྐྱེད་པ་ལ་ཁྱད་ཅི་ཡོད་ཅེ་ན། ནོག་ལྐོག་ཤལ་དང་བ་གླང་ལྟར་མིང་དོན་ཡིན་ནོ། །སངས་རྒྱས་ཀྱི་ཐུགས་རྒྱུད་ཀྱི་མཁྱེན་གསུམ་བསྐྱེད་པས་སངས་རྒྱས་བསྐྱེད་པར་ཇི་ལྟར་འགྱུར་ཞེ་ན། དེ་ཉིད་སངས་རྒྱས་སུ་འཇོག་བྱེད་ཡིན་པས་སོ། །དེ་ཡང་ཤེས་མཚན་གྱིས་སངས་རྒྱས་སྐྱེད་བྱེད་དུ་མི་ལྡན་རྣམ་གཅོད་དུ་སྤྱིའི་ཚུལ་གྱིས་མཚོན་པར་བྱེད་ལ། ཁྱད་མཚན་གྱིས་གཞན་ལྡན་རྣམ་གཅོད་དུ་མཚོན་པར་བྱེད། བྱེད་མཚན་གྱིས་གཞན་དོན་ཕུན་ཚོགས་སྐྱེད་བྱེད་དུ་མཚོན་པར་བྱེད་དོ། །ས་མཚམས་ཀྱང་ཐེག་ཆེན་གྱི་ཚོགས་ལམ་ནས་ས་བཅུ་པའི་བར་ཡོད་དེ། བྱང་ཆུབ་སེམས་དཔའ་སྦྱོར་བ་སྒོམ་རེས་ཀྱིས་འདི་སྔོན་དུ་བཏང་ནས་སྒོམ་དགོས་པའི་ཕྱིར། （ ༡༢༧བ་ ） ཞེས་བཞེད་དོ༑ ༑ཡང་ཁ་ཅིག་ཤེས་པ་བཅུ་དྲུག་ཕྲག་གསུམ་པོ་ནི། སྦྱོར་བའི་ཤེས་མཚན་ཡིན་ཏེ། རང་རྒྱུད་མཁྱེན་གསུམ་གྱི་སྦྱོར་བ་རྣམས་རང་སྐྱེད་བྱེད་དུ་མཚོན་བྱེད་ཀྱི་རང་དོན་རྟོགས་པ་ཕུན་ཚོགས་ཡིན་པའི་ཕྱིར་རོ། ཁྱད་པར་བཅུ་དྲུག་ནི། སྦྱོར་བའི་ཁྱད་མཚན་ཡིན་ཏེ། ལམ་ཤེས་དང་རྣམ་མཁྱེན་གྱི་སྦྱོར་བ་རྣམས་ཐེག་དམན་གྱི་སྦྱོར་བ་ལས་ཁྱད་འཕགས་གསུམ་མཚོན་བྱེད་ཀྱི་རྟོགས་པ་ཁྱད་པར་ཅན་ཡིན་པའི་ཕྱིར་རོ། །བྱེད་པ་བཅུ་གཅིག་ནི། སྦྱོར་བའི་བྱེད་མཚན་ཡིན་ཏེ། རང་རྒྱུ་མཁྱེན་གསུམ་གྱི་སྦྱོར་བ་རྣམས་བྱེད་པ་བཅུ་གཅིག་སྐྱེད་བྱེད་དུ་མཚོན་པར་བྱེད་པའི་གཞན་དོན་འཕྲིན་ལས་ཕུན་ཚོགས་ཡིན་པའི་ཕྱིར་རོ། །ངོ་བོ་ཉིད་བཅུ་དྲུག་ནི༑ སྦྱོར་བའི་ངོ་བོ་ཉིད་ཡིན་ཏེ།

མཁྱེན་གསུམ་གྱི་སྦྱོར་བ་རྣམ་ཤེས་ཁྱད་བྱེད་གསུམ་གྱིས་མཚོན་པར་བྱ་བའི་གཞི་ལྟ་བུར་མཚོན་བྱེད་ཀྱི་རྟོགས་པ་ཡིན་པའི་ཕྱིར་རོ། །དེས་ན་འབྲས་བུས་རྒྱུ་མཚོན་པ་ཡིན་ནོ། །ས་མཚམས་ནི། དང་པོ་གསུམ་ཐེག་ཆེན་ཚོགས་ལམ་ནས་སངས་རྒྱས་ཀྱི་སའི་བར་ན་ཡོད་ཅིང༌། བཞི་པ་སློབ་ལམ་ན་ཡོད་དོ། །ཞེས་བཞེད་དོ། །དེ་དག་ནི་མཁས་པའི་བཞེད་པའི་རྣམས་གྲངས་བཀོད་པ་ཙམ་མོ། །གནས་པའི་དོན་ནི། མཚན་ཉིད་དང་པོ་གསུམ་གྱིས་སྦྱོར་བ་རྣམས་མཚོན་པར་བྱེད་པས་ན། བྱེད་སྒྲུབ་ཞེས་བྱའོ། །ཇི་ལྟར་མཚོན་ན། ཤེས་མཚན་གྱི་མཁྱེན་གསུམ་གྱི་སྦྱོར་བ་ལ་རང་དོན་རྟོགས་པ་མཐར་ཐུག་བསྐྱེད་པའི་ནུས་པ་མཚོན་པར་བྱེད་དོ། །བྱེད་མཚན་གྱིས་ནི་མཁྱེན་གསུམ་གྱི་སྦྱོར་བ་ལ་གཞན་དོན་འཕྲིན་ལས་མཐར་ཐུག་བསྐྱེད་པའི་ནུས་པ་མཚོན་པར་བྱེད་དོ། ། སྦྱོར་བའི་སྟེང་གི་ནུས་པ་གཉིས་ནི་མཚོན་པར་བྱ་རྒྱུའོ། །དེས་ན་ཤེས་མཚན་དང་བྱེད་མཚན་གཉིས་ཀྱིས་མི་ལྡན་རྣམ་གཅོད་དུ་མཚོན་པར་བྱེད་ལ། ཁྱད་མཚན་གྱིས་ནུས་པ་གཉིས་པོ་དེ་སྦྱོར་བ་ཁོ་ན་ལ་ཡོད་ཀྱི། གཞན་ལ་མེད་པ་གོ་བར་བྱས་པས་ན་གཞན་ལྡན་རྣམ་གཅོད་དུ་མཚོན་པར་བྱེད་དོ། །ངོ་བོ་ཉིད་ཀྱི། མཚན་ཉིད་ནི། ཤེས་ཁྱད་བྱེད་གསུམ་གྱི་མཚོན་པར་བྱ་བ་ཡིན་པས་ན་ལས་སྒྲུབ་ཞེས་བྱའོ༑ ༑དེ་ཡང་རྗེ་བཙུན་གྱིས་དང་པོ་གསུམ་ལ་མཚན་ཉིད་དང༌། ཐ་མ་ལ་མཚོན་བྱའི་ཐ་སྙད་མཛད་ཅིང༌། སློབ་དཔོན་གྱིས་དང་པོ་གསུམ་ལ་བྱེད་སྒྲུབ་དང༌། ཐ་མ་ལ་ལས་སྒྲུབ་ཀྱི་ཐ་སྙད་མཛད་དེ། དཔེར་ན་འབྲས་འཚེད་པ་ཞེས་པའི་སྒྲ་བྱ་བྱེད་གཉིས་ཀ་ལ་འཇུག་པ་བཞིན་ནོ། །གལ་ཏེ་སྦྱོར་བ་མཚོན་བྱར་བཤད་ཀྱི་ནུས་པ་མཚོན་བྱར་མ་བཤད་དོ། །ཞེ་ན། ནུས་པ་དང་ནུས་པ་ཅན་ངོ་བོ་ཐ་མི་དད་ཅིང༌། རྣམ་པར་གཞག་འཇོག་གི་མཚན་མཚོན་མ་ཡིན་པས་སྐྱོན་མེད་དོ། །གཉིས་པ་ནི། མཁྱེན་གསུམ་གྱི་སྦྱོར་བ་ལ་རང་དོན་རྟོགས་པ་མཐར་ཐུག་བསྐྱེད་པའི་ནུས་པ་ཡོད་པར་ཤེས་པའི་ཕྱིར་དུ་ཤེས་མཚན་བསྟན་ལ།

དེ་ཡང་ནུས་པ་མི་འདྲ་བ་གསུམ་ཡོད་པས་ཤེས་མཚན་བཅུ་དྲུག་ཕྲག་གསུམ་བསྟན་ཏོ། ། དེ་ལ་ཡང་གཞན་དོན་མཐར་ཐུག་བསྐྱེད་པའི་ནུས་པ་མེད་ན་རང་དོན་ཙམ་ཐེག་པ་ཆེན་པོའི་དོན་དུ་གཉེར་བྱའི་གཙོ་བོ་མ་ཡིན་པས་དེ་ཤེས་པའི་ཕྱིར་དུ་བྱེད་མཚན་བསྟན་ཏོ། །ནུས་པ་གཉིས་པོ་དེ་ཉན་རང་གི་ལམ་ （ ༡༢༨ན ） ལ་ཡང་ཡོད་ན། དཀའ་བ་དུ་མ་སྤྱད་དགོས་པའི་ཐེག་ཆེན་གྱི་ལམ་ལ་འཇུག་པ་དོན་མེད་པས། དེ་ཉིད་ཤེས་པའི་ཕྱིར་དུ་ཁྱད་མཚན་བསྟན་ཏོ། །མཚོན་པར་བྱ་རྒྱུའི་སྦྱོར་བ་དེའི་སྤང་རྟོགས་གང་ཡིན་ཤེས་པར་བྱ་བའི་ཕྱིར་དུ་ངོ་བོ་ཉིད་ཀྱི་མཚན་ཉིད་བསྟན་ཏོ།། དེས་ནི། མཚན་ཉིད་བསྟན་པའི་དགོས་པ་དང༌། གྲངས་ངེས་ཀྱང་གྲུབ་བོ། །གསུམ་པ་ནི། ཐེག་ཆེན་གྱི་ཚོགས་ལམ་འབྲིང་ནས་སངས་རྒྱས་སའི་བར་ན་ཡོད། གལ་ཏེ་སངས་རྒྱས་ཀྱི་ས་ན་འཇོག་པ་མི་འཐད་དེ། སྦྱོར་བ་སྒོམ་རེས་ཀྱིས་འདི་སྔོན་དུ་བཏང་ནས་སྒོམ་དགོས་པའི་ཕྱིར་རོ། །ཞེ་ན། ཡོན་ཏན་ལ་ཡང་མཚུངས་སོ། །ཆ༥ སྦྱོར་བའི་མཚན་ཉིད་བཤད་པ། གཉིས་པ་ལ་གཉིས། སྤྱིའི་མཚམས་སྦྱར་བ་དང༌། སོ་སོའི་དོན་བཤད་པའོ༑ ༑དང་པོ་ནི། སྐྱོན་གྱི་འོག་ཏུ་སྦྱོར་བ་དེ་དག་གི་མཚན་ཉིད་འཆད་དེ། ཡོན་ཏན་བླང་བ་དང་སྐྱོན་དོར་བའི་སྒོ་ནས་སྦྱོར་བ་རྣམས་སྒོམ་པར་བྱ་བ་ལ་ནི་སྦྱོར་བའི་མཚན་ཉིད་ཤེས་པ་སྔོན་དུ་འགྲོ་བ་ཅན་ཡིན་པས་སོ། །གཉིས་པ་ནི། མདོ་ལས༑ རབ་འབྱོར་གྱིས་གསོལ་བ། བཅོམ་ལྡན་འདས་ཀྱི་གང་འདི་སྐད་དུ་ཤེས་རབ་ཀྱི་ཕ་རོལ་དུ་ཕྱིན་པ་འདི་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་རྣམས་བསྐྱེད་པར་བྱེད་པའོ། །ཞེས་པ་ནས། ཐབས་མཁས་པ་དང་བྲལ་བ་དང་དགེ་བའི་རྩ་བ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ཡོངས་སུ་མ་བསྔོས་པ་ཡིན་ཏེ། དེ་ནི་ཉན་ཐོས་ཀྱི་སའམ། རང་སངས་རྒྱས་ཀྱི་སར་ལྟུང་ངོ་ཞེས་པའི་བར་གྱིས་ནི་མཚན་ཉིད་དགུ་བཅུ་རྩ་གཅིག་བསྟན་ཏོ༑ ༑དེ་དག་གི་དོན་བསྡུས་ནས་སྟོན་པ་ལ་གསུམ།

མདོར་བསྟན། རྒྱས་པར་བཤད༑ དོན་བསྡུ་བའོ། །དང་པོ་ལ་གཉིས་ལས། རྩ་བ་ནི། ཤེས་པར་བྱའོ། ། གང་ན་བྱེད་པ་གང་གིས་ལས་སུ་བྱ་བ་སྦྱོར་བའི་ནུས་པ་རྣམས་མཚོན་པར་བྱེད་པ་དེའོ༑ ༑གང་དུ་ན་སྦྱོར་བའི་མཚན་ཉིད་དུའོ། །དེ་ལ་དུ་ཞིག་ཡོད་ཅེ་ན། མཚན་ཉིད་དེ་ཡང་རྣམ་པ་གསུམ་སྟེ། འདི་ལྟར་ཤེས་པ་དང༌། ཁྱད་པར་དང༌། བྱེད་པའོ༑ ༑དེར་མ་ཟད་གང་མཚོན་པར་བྱ་བའི་ངོ་བོ་ཉིད་བཅུ་དྲུག་པོ་དེ་ཡང་མཚན་ཉིད་དུ་ཤེས་པར་བྱ་སྟེ། མཚོན་པར་བྱ་བས་ན་མཚན་ཉིད་ཅེས་ལས་སུ་སྒྲུབ་པའི་སྒོ་ནས་སོ། །ཡང་ཞེས་པས་མཚོན་བྱེད་མཚན་ཉིད་ཡིན་པར་མ་ཟད་ཅེས་པའོ། ། དེ་ལྟར་ཡང་ཤནྟི་པས་འདིས་མཚོན་པར་བྱེད་པས་ན་ཞེས་བྱ་བར་བྱེད་པར་སྒྲུབ་པའི་མཚན་ཉིད་གང་ཡིན་པ་དེ་ནི་རྣམ་པ་གསུམ་སྟེ། ཤེས་པ་དང༌། ཁྱད་པར་དང༌༑ བྱེད་པ་ཞེས་བྱའོ། །མཚོན་པར་བྱ་བ་གང་ཡིན་པ་དེ་ཡང་མཚན་ཉིད་ལས་སུ་སྒྲུབ་པའོ། །དེ་ཡང་ངོ་བོ་ཉིད་ཅེས་བྱ་བ་སྟེ། མཚན་ཉིད་རྣམ་པ་བཞིའོ། །ཞེས་སོ༑ ༑འགྲེལ་པ་ནི། སྦྱོར་བའི་མཚན་ཉིད་ནི་རྣམ་པ་བཞིར་ཤེས་པར་བྱའོ། ། གང་ཞེ་ན། ཤེས་པ་དང༌། ཁྱད་པར་དང༌། བྱེད་པའི་མཚན་ཉིད་དང༌། ངོ་བོ་ཉིད་ཀྱིས་མཚན་ཉིད་དེ་རྣམས་ནིའོ། །ཅིའི་ཕྱིར་དེ་དག་ལ་མཚན་ཉིད་ཅེས་བྱ་ཞེ་ན། དང་པོ་གསུམ་ནི། མཚན་ཉིད་ཀྱི་སྒྲ་བྱེད་པ་ལ་འཇུག་པར་སྒྲུབ་པས་མཚན་ཉིད་ཡིན་ཏེ། གསུམ་པོ་འདིར་སྦྱོར་བ་རྣམས་མཚོན་པར་བྱེད་པས་སོ། །ཐ་མ་ནི་མཚན་ཉིད་ཀྱི་སྒྲ་ལས་ལ་འཇུག་པར་སྒྲུབ་པས་མཚན་ཉིད་ཡིན་ཏེ། ཤེས་ཁྱད་བྱེད་གསུམ་གྱིས་མཚོན་པར་བྱ་བ་ （ ༡༢༨བ་ ） ཡིན་པས་སོ། །གཉིས་པ་ལ་བཞི། ཤེས་པ། ཁྱད་པར། བྱེད་པ། ངོ་བོ་ཉིད་ཀྱི་མཚན་ཉིད་དོ། །དང་པོ་ལ་གསུམ། གཞི་ཤེས། ལམ་ཤེས། རྣམ་མཁྱེན་གྱི་མཚན་ཉིད་དོ༑ ༑དང་པོ་ལ་གསུམ་ལས། སྔ་འགྲེལ་ནི། མཚན་ཉིད་བཞིར་ཕྱེ་བ་དེ་ལ་ཤེས་པའི་མཚན་ཉིད་མཁྱེན་གསུམ་གྱི་དབྱེ་བས་ཐ་དད་པ་གསུམ་ཡོད་པ་ལ་རེ་ཞིག་ཐམས་ཅད་ཤེས་པ་ཉིད་ཀྱི་སྒོ་ནས་ཤེས་པའི་མཚན་ཉིད་གསུངས་སོ།

།རྩ་བ་ནི་དེ་བཞིན་གཤེགས་པ་འབྱུང་བ་དང༌། ཞེས་པ་ནས། གཞན་ལ་བསྟན་པ་ཞེས་བྱ་འདི༑ ༑ཞེས་པའི་བར་གྱི་རྒྱས་པར་བཤད་ནས། རྐང་པ་ཐ་མ་གཉིས་ཀྱི་དོན་བསྡུས་སོ། །འགྲེལ་པ་ནི། བསྡུས་པ་ཡིན་ནོ། གང་ན། ཤེས་པའི་མཚན་ཉིད་བཅུ་དྲུག་ནིའོ༑ ༑གང་གིས་ན། ཐམས་ཅད་ཤེས་པ་ཉིད་ཀྱིས་སོ། །རྒྱུ་མཚན་ནི། ཡུལ་བཅུ་དྲུག་པོ་འདི་རྣམས་ཚུལ་བཞིན་དུ་རྟོགས་པའི་ཤེས་པའི་རྣམ་པའི་བྱེ་བྲག་བཅུ་དྲུག་གི་ཐམས་ཅད་ཤེས་པ་ཉིད་ཀྱི་སྦྱོར་བ་རྣམས་ཇི་ལྟ་བ་བཞིན་དུ་མཚོན་པས་སོ། ། བཅུ་དྲུག་པོ་གང་ཞེ་ན། གཞི་ཤེས་ཀྱི་སྦྱོར་བ་ལ་བརྟེན་ནས། དེ་བཞིན་གཤེགས་པ་འབྱུང་བ་ཤེས་པ་དང༌། གཞི་ཤེས་ཀྱི་སྦྱོར་བ་ལ་བརྟེན་ནས། ཞེས་པ་ཀུན་ལ་སྦྱར་རོ། །ཕུང་པོ་ལྔ་འཇིག་རྟེན་སྐད་ཅིག་དང་རྒྱུན་གྱི་འཇིག་པ་ཡང་དག་པར་མེད་པའི་བདག་ཉིད་དང༌། སེམས་ཅན་ཐམས་ཅད་ཀྱི་སེམས་ཀྱི་སྤྱོད་པ་ཚད་མེད་པ་སོགས་དང༌། སེམས་དམིགས་པ་ལ་ནང་དུ་བསྡུས་པ་དང༌། སེམས་ཕྱི་རོལ་རྣམ་པར་གཡེངས་པ་དང༌། སེམས་ནམ་མཁའ་བཞིན་དུ་མི་ཟད་པའི་རྣམ་པ་དང༌། སོ་སོའི་སྐྱེ་བོའི་སེམས་འདོད་ཆགས་དང་བཅས་པ་དང༌། ལ་སོགས་པས་ཞེ་སྡང་དང་གཏི་མུག་དང་བཅས་པ་རྣམས་དང༌། རྩ་བའི་སོགས་པ་ཞེས་པའི་སྒྲས་བསྡུས་པ་འཕགས་པ་རྣམས་ཀྱི་སེམས་འདོད་ཆགས་དང༌། ཞེ་སྡང་དང༌། གཏི་མུག་དང་བྲལ་བ་རྣམས་དང༌། སེམས་དོན་དམ་པར་རང་བཞིན་མེད་པས་རྒྱ་ཆེན་པོ་དང༌། ཐ་སྙད་དུ་སེམས་ཐམས་ཅད་ལ་ཁྱབ་པས་རྒྱ་ཆེན་པོར་གྱུར་པ་དང༌། གྲངས་དང་ཚད་ཀྱིས་གཞལ་དུ་མེད་པས་སེམས་ཚད་མེད་པ་དང༌། དོན་དམ་པར་རང་གི་མཚན་ཉིད་སྟོང་པ་ཉིད་ཀྱིས་སེམས་བསྟན་དུ་མེད་པ་དང༌། སེམས་དོན་དམ་པར་མེད་པས་དེ་བཞིན་གཤེགས་པའི་སྤྱན་ལྔས་ཀྱང་བལྟར་མེད་པ་དང༌། སེམས་གཡོ་བ་དང་ལ་སོགས་པས་འདུ་བ་དང༌། བཀྲམ་པ་དང༌། བཅུམ་པའི་ལྟ་བ་དང༌། ལུས་སྲོག་གཅིག་དང་ཐ་དད་དུ་ལྟ་བ་རྣམས་སྒྱུ་མ་ལྟ་བུའི་ཕུང་པོ་ལ་བརྟེན་ནས་སྐྱེ་བ་ཡིན་ལ། ཡང་དག་པར་དེ་དག་གིས་ཞེན་པ་ལྟར་གྱི་བདག་མེད་དོ།

།ཞེས་བདེན་གཉིས་ཟུང་འབྲེལ་དུ་ཤེས་པ་ནི་ཐམས་ཅད་ཤེས་པ་ཉིད་ཀྱི་ཤེས་པའི་མཚན་ཉིད་ཅེས་བྱའོ། །དོན་དམ་པར་མ་གྲུབ་ཅིང་ཐ་སྙད་དུ་སྒྱུ་མ་ལྟ་བུར་རྟོགས་པའི་ཤེས་པ་ཞེས་ཀུན་ལ་སྦྱར་རོ། །མདོ་ལས། དེ་བཞིན་གཤེགས་པས་ཡུམ་འདི་ལ་བརྟེན་ནས། གང་ཟག་ཕ་རོལ་པོ་དང་སེམས་ཅན་ཕ་རོལ་པོ་རྣམས་ཀྱི་སེམས་གཡོ་བ་དང༌། འདུ་བ་དང༌། བཀྲམ་པ་དང༌། བཅུམ་པ་དེ་དག་ཀྱང་འདི་ལྟར་མཁྱེན་ཏེ། སེམས་ཅན་རྣམས་ཀྱི་སེམས་འཕྲོ་བའམ་འདུ་བའམ་བཀྲམ་པའམ་བཅུམ་ （ ༡༢༩ན ） པ་གང་ཇི་སྙེད་པ་སྐྱེ་ཞིང་འབྱུང་བ་དེ་དག་ཐམས་ཅད་གཟུགས་ལ་བརྟེན། ཚོར་བ་དང༌། འདུ་ཤེས་དང༌། འདུ་བྱེད་རྣམས་དང༌། རྣམ་པར་ཤེས་རྣམས་ལ་བརྟེན་ཅིང་འབྱུང་བར་འགྱུར་རོ་ཞེས་བྱ་བར་རབ་ཏུ་མཁྱེན་ཏོ། །ཞེས་གསུངས་སོ། །འདིའི་མཐའ་དཔྱད་པ་ལ་བཞི། ལྟ་བའི་ངོ་བོ། དགག་སྒྲུབ་གཉིས་སུ་འདུ་ཚུལ༑ གང་ཟག་གང་གི་ཡིན་པ། སྒྲ་བཤད་པའོ། །དང་པོ་ནི། དབུ་མ་རྩ་བར། གང་འདས་ཕན་ཆད་མཐའ་སོགས་དང༌། །རྟགས་ལ་སོགས་པ་ལྟ་བ་དང༌། །མྱ་ངན་འདས་དང་ཕྱི་མཐའ་དང༌། །སྔོན་གྱི་མཐའ་ལ་བརྟེན་པ་ཡིན། །ཞེས་གསུངས་པ་ལྟར། སྔོན་གྱི་མཐའ་ལ་བརྟེན་པ་བཞི། ཕྱི་མའི་མཐའ་ལ་བརྟེན་པ་བཞི༑ མྱང་འདས་ལ་བརྟེན་པ་བཞི། ལུས་སྲོག་ལ་བརྟེན་པ་གཉིས་ཏེ་བཅུ་བཞིའོ༑ ༑དང་པོ་ནི། བདག་དང་འཇིག་རྟེན་རྟག་མི་རྟག གཉིས་ཀ་ཡིན། གཉིས་ཀ་མ་ཡིན། ཞེས་ལྟ་བའོ། །གཉིས་པ་ནི། བདག་དང་འཇིག་རྟེན་མཐའ་དང་ལྡན། མི་ལྡན། གཉིས་ཀ་ཡིན། གཉིས་ཀ་མ་ཡིན། ཞེས་ལྟ་བའོ། ། གསུམ་པ་ནི། དེ་བཞིན་གཤེགས་པ་གྲོང་ཕན་ཆད་འབྱུང༌། མི་འབྱུང༌། གཉིས་ཀ་ཡིན༑ གཉིས་ཀ་མ་ཡིན་ཞེས་ལྟ་བའོ། །བཞི་པ་ནི། ལུས་དེ་ཉིད་སྲོག་གོ་ཞེས་པ་དང༌༑ སྲོག་ཀྱང་གཞན་ལ་ལུས་ཀྱང་གཞན་ནོ། །ཞེས་ལྟ་བའོ། །འདིར་བདག་ནི་གང་ཟག འཇིག་རྟེན་ནི་ཕུང་པོའོ། །གཉིས་པ་ནི། གཡོ་བ་ནི་སྒྲུབ་པའི་སྒོ་ནས་འཇུག་པ་སྟེ་ཕྱེ་བ་ཞེས་ཀྱང་བྱའོ༑ ༑འདུ་བ་ནི་དགག་པའི་སྒོ་ནས་འཇུག་པ་སྟེ་བཅུམ་པ་ཞེས་ཀྱང་བྱའོ།

། ཡོད་མེད་གཉིས་ཀའི་རྣམ་པ་ཅན་ལ་བཀྲམ་པ་ཞེས་བྱ་ལ། དེ་དགག་པ་ནི་བཅུམ་པའོ། །དང་པོ་དང་གསུམ་པ་ནི་སྒྲུབ་པའི་རྣམ་པ་ཅན་ཡིན་ལ། གཉིས་པ་དང་བཞི་པ་ནི་དགག་པའི་རྣམ་པ་ཅན་ཡིན་ནོ། །དེས་ན་ལྟ་བ་བཅུ་བཞི་པོ་རྣམས་ལ་བཞི་ཚན་གསུམ་གྱི་དང་པོ་གསུམ་ནི་གཡོ་བ། གཉིས་པ་གསུམ་ནི་འདུ་བ། གསུམ་པ་གསུམ་ནི་བཀྲམ་པ། བཞི་པ་རྣམས་ནི་བཅུམ་པ། ལུས་སྲོག་ལ་བརྟེན་པ་གཉིས་ཀྱི་དང་པོ་བཀྲམ་པ། གཉིས་པ་བཅུམ་པའོ། །དེ་དག་ཀྱང་བསྡུ་ན། གཡོ་བ་དང༌། འདུ་བ་གཉིས་སུ་འགྱུར་ཏེ། གསུམ་ཚན་དང་པོ་དང༌། གསུམ་པ་དང༌༑ ཐ་མ་གཉིས་ཀྱི་དང་པོ་རྣམས་གཡོ་བའི་ལྟ་བ་ཡིན་ལ། ལྷག་མ་བདུན་འདུ་བའི་ལྟ་བ་ཡིན་ནོ། །གསུམ་པ་ནི། བཞི་ཚན་གསུམ་གྱི་དང་པོ་རྣམ་གྲང་ཅན་གྱི་ལྟ་བ། གཉིས་པ་རྣམས་རྒྱང་ཕན་གྱི་ལྟ་བ། གསུམ་པ་རྣམས་གཅེར་བུ་པའི་ལྟ་བ། བཞི་པ་རྣམས་གང་ཟག་ཏུ་སྨྲ་བ་གནས་མ་བུ་པའི་ལྟ་བའོ། །ཞེས་འགྲེལ་ཆེན་གྱི་དགོངས་པར་བསམས་ནས་སྔ་མ་དག་འཆད་དོ། །འོན་ཀྱང་བཞི་ཚན་གཉིས་པའི་དང་པོ་རྒྱང་ཕན་གྱི་ལྟ་བ་གཡོ་བ། གཉིས་པ་གྲངས་ཅན་གྱི་ལྟ་བ་འདུ་བ་ཞེས་སྦྱར་ལ་གཞན་རྣམས་སྔ་མ་དང་འདྲའོ། །ལུས་སྲོག་གཅིག་ཏུ་འདོད་པ་བདག་གཟུགས་ཅན་དུ་འདོད་པ་བྱེ་བྲག་པའི་ལྟ་བའོ། །ཐ་དད་དུ་འདོད་པ་བདག་གཟུགས་ཅན་མ་ཡིན་པར་འདོད་པ་གྲངས་ཅན་དང་རྒྱལ་དཔོག་པ་ལ་སོགས་པའི་ལྟ་བའོ། ། བཞི་པ་ནི། འདི་དག་ལ་ཅིའི་ཕྱིར་ལུང་དུ་མ་བསྟན་

（ ༡༢༩བ ） པའི་ལྟ་བ་ཞེས་བྱ་ཞེ་ན། དྲི་བ་ལུང་དུ་མ་བསྟན་པའི་ཕྱིར་ལུང་དུ་མ་བསྟན་པ་ཞེས་བྱ་སྟེ། ཇི་སྐད་དུ༑ རིན་ཆེན་ཕྲེང་བར། འཇིག་རྟེན་མཐའ་དང་ལྡན་ནམ་ཞེས། །ཞུས་ན་རྒྱལ་བ་མི་གསུང་བཞུགས། །གང་ཕྱིར་དེ་ལྟར་ཟབ་པའི་ཆོས། །སྣོད་མིན་འགྲོ་ལ་མི་གསུང་བ། །དེ་ཉིད་ཕྱིར་ན་མཁས་རྣམས་ཀྱིས། །ཀུན་མཁྱེན་ཐམས་ཅད་མཁྱེན་པར་ཤེས། །ཞེས་གསུངས་སོ། །གཡོ་བ་ལ་སོགས་པའི་རྣམ་པ་ཅན་གྱི་སེམས་དེ་དོན་དམ་པར་སྤྲོས་བྲལ་དེ་བཞིན་ཉིད་ཀྱི་རྣམ་པ་ཅན་དང༌། དེ་བཞིན་གཤེགས་པའི་དེ་བཞིན་ཉིད་རང་གིས་རྟོགས་པ་དེ་ལྟར་གཞན་ལ་བསྟན་ཅིང་བཏགས་པ་དོན་དམ་པར་རང་བཞིན་མེད་ཅིང་ཐ་སྙད་དུ་སྒྱུ་མ་ལྟར་རྟོགས་པའི་ཤེས་པ་ཞེས་བྱ་བ་ནི་ཤེས་པའི་མཚན་ཉིད་དོ། །གཉིས་པ་ལ་གསུམ་ལས། སྔ་འགྲེལ་ནི། གཞི་ཤེས་ཀྱི་ཤེས་མཚན་དེའི་འོག་ཏུ་ལམ་ཤེས་པ་ཉིད་ཀྱི་སྒོ་ནས་ཤེས་པའི་མཚན་ཉིད་གསུངས་སོ། ། རྩ་བ་ནི༑ སྟོང་ཉིད་མཚན་མ་མེད་བཅས་དང༌། །ཞེས་པ་ནས། རབ་དབྱེ་མཚན་ཉིད་མེད་ཉིད་ལ། །ཞེས་པའི་བར་གྱི་རྒྱས་པར་བཤད་ནས། །རྐང་པ་ཐ་མ་གཉིས་ཀྱིས་དོན་བསྡུས་ནས་བསྟན་ཏོ། །འགྲེལ་པ་ནི། བསྡུས་པ་ཡིན་ནོ། །གང་ན། ཤེས་པའི་མཚན་ཉིད་བཅུ་དྲུག་ནིའོ། །གང་གིས་ན། ལམ་ཤེས་པ་ཉིད་ཀྱིས་སོ། ། རྒྱུ་མཚན་ནི། ཡུལ་བཅུ་དྲུག་པོ་འདི་རྣམས་ཀྱི་ཡུལ་ཅན་ཤེས་པའི་རྣམ་པའི་ཁྱད་པར་བཅུ་དྲུག་གིས། ལམ་ཤེས་པ་ཉིད་ཀྱི་སྦྱོར་བའི་ནུས་པ་དག་ཇི་ལྟ་བ་བཞིན་དུ་མཚོན་པས་ནའོ། །བཅུ་དྲུག་གང་ཞེ་ན། ལམ་ཤེས་ཀྱི་ཤེར་ཕྱིན་ལ་བརྟེན་ནས། ཆོས་ཐམས་ཅད་རང་གི་ངོ་བོ་སྟོང་པ་ཉིད་དང༌། རྒྱུའི་མཚན་མ་མེད་པ་དང༌། འབྲས་བུ་ལ་སྨོན་པ་མེད་པ་དང༌། རྟེན་འབྲེལ་ལུགས་འབྱུང་གི་སྐྱེ་བ་མེད་པ་དང༌། ལུགས་ལྡོག་གི་འགག་པ་མེད་པ་དང༌། རྩ་བའི་སོགས་པ་ཞེས་བྱ་བའི་སྒྲས་བསྡུས་པ་ཆགས་སོགས་ཀུན་ནས་ཉོན་མོངས་པ་མེད་པ་དང༌། དད་སོགས་རྣམ་པར་བྱང་བ་མེད་པ་དང༌། སྤང་བྱའི་དངོས་པོ་མེད་པ་དང༌།

མྱ་ངན་ལས་འདས་པའི་ངོ་བོ་ཉིད་དང༌། ཆོས་དབྱིངས་ཀྱི་རྟེན་མེད་པ་དང༌། སྤྲོས་བྲལ་ནམ་མཁའི་མཚན་ཉིད་དེ་དྲུག་ནི་དོན་དམ་པར་རང་བཞིན་མེད་ཅིང་ཐ་སྙད་དུ་སྒྱུ་མ་ལྟ་བུར་རྟོགས་པའི་ཤེས་པ་དང༌། ཆོས་ཉིད་སྒྲོ་བསྐུར་གྱིས་རྣམ་པར་འཁྲུག་པ་མེད་པ་དང༌༑ ཆོས་ཉིད་རྒྱུ་རྐྱེན་གྱིས་འདུ་མི་བྱེད་པ་དང་ཆོས་ཉིད་མཐའ་གང་དུ་ཡང་རྣམ་པར་མི་རྟོག་པ་དང༌། སངས་རྒྱས་ནས་མཚན་ཉིད་ཀྱི་རབ་ཏུ་དབྱེ་བ་སྟོན་པ་དང༌༑ གཟུགས་སུ་རུང་བ་སོགས་མཚན་ཉིད་ཐམས་ཅད་དོན་དམ་པར་མེད་པར་རྟོགས་ཤིང་ཐ་སྙད་དུ་སྒྱུ་མ་ལྟ་བུར་རྟོགས་པའི་ཤེས་པ་ཞེས་བྱ་བ་ནི་ཤེས་པའི་མཚན་ཉིད་དོ། །གསུམ་པ་ལ་གསུམ་ལས། སྔ་འགྲེལ་ནི། ལམ་ཤེས་ཀྱི་ཤེས་མཚན་དེའི་འོག་ཏུ་རྣམ་པ་ཐམས་ཅད་མཁྱེན་པ་ཉིད་ཀྱི་སྒོ་ནས་ཤེས་པའི་མཚན་ཉིད་གསུངས་སོ། །རྩ་བ་ནི། དེ་ནི་ཉིད་ཀྱི་ཆོས་བརྟེན་ནས། །ཞེས་པ་ནས། འཇིག་རྟེན་འདུ་ཤེས་འགོག་པ་ལ། །ཞེས་པའི་བར་གྱིས་རྒྱས་པར་བཤད་ནས། རྐང་པ་ཐ་མ་གཉིས་ཀྱིས་དོན་བསྡུས་ནས་སྟོན་ཏོ། །འགྲེལ་པ་ནི། བསྡུས་པ་ཡིན་ནོ། ། གང་ན། ཤེས་པའི་མཚན་ཉིད་བཅུ་དྲུག་ནིའོ། །གང་གིས་ན། རྣམ་པ་ཐམས་ཅད་མཁྱེན་པ་ཉིད་ཀྱིས་སོ། །རྒྱུ་མཚན་ནི། ཡུལ་བཅུ་དྲུག་པོ་འདི་རྣམས་ཀྱི་ཡུལ་ཅན་ཤེས་པའི་བྱེ་བྲག་ （ ༡༣༠ན ） བཅུ་དྲུག་གིས། རྣམ་པ་ཐམས་ཅད་མཁྱེན་པ་ཉིད་ཀྱི་སྦྱོར་བའི་ནུས་པ་དག་ཇི་ལྟ་བ་བཞིན་དུ་མཚོན་པས་ནའོ། །བཅུ་དྲུག་གང་ཞེ་ན༑ རྣམ་མཁྱེན་གྱི་སྦྱོར་བ་ལ་བརྟེན་ནས་དེ་བཞིན་གཤེགས་པ་དེ་རང་ཉིད་ཀྱི་ཆོས་ཡུམ་ལ་མངོན་པར་བརྟེན་ནས་གནས་པ་དང༌། ཡོན་ཏན་དང་ལྡན་པར་བཟུང་བ་གུས་པར་བྱ་བ་དང༌། ཆེན་པོའི་གནས་སུ་བཞག་པ་བླ་མར་བྱ་བ་དང༌༑ ཀུན་དགའ་བར་བྱེད་པ་མཉེས་པར་བྱ་བ་དང༌། རྫས་དང་བསྙེན་བཀུར་གྱིས་མཆོད་པར་བྱ་བ་ཉིད་དུ་མཛད་པ་དང༌། བྱེད་པ་པོའི་རྒྱུ་མེད་པས་མ་བྱས་པ་ཉིད་དང༌། ཡུལ་ཐམས་ཅད་དུ་ཡེ་ཤེས་འགྲོ་བ་དང༌། འགའ་ཡང་མ་མཐོང་བའི་དོན་དེ་ཁོ་ན་མཐོང་བར་སྟོན་པ་དང༌།

སྤྱིར་འཇིག་རྟེན་སྟོང་པ་ཉིད་ཀྱི་རྣམ་པ་ཅན་དང༌༑ གདུལ་བྱ་འཁོར་དུ་བསྡུས་པ་ལ་འཇིག་རྟེན་སྟོང་པ་ཉིད་དུ་བརྗོད་པ་དང༌། རྒྱུད་སྨིན་པ་ལ་འཇིག་རྟེན་སྟོང་པ་ཉིད་དུ་ཤེས་པར་མཛད་པ་དང་རྣམ་པར་གྲོལ་བ་ལ་འཇིག་རྟེན་སྟོང་པ་ཉིད་དུ་མཐོང་བར་མཛད་པ་དང༌། བསམ་པ་ལས་འདས་པས་བསམ་གྱིས་མི་ཁྱབ་པ་ཉིད་དུ་སྟོན་པ་དང༌། སྤྲོས་པ་ཞི་བ་ཉིད་དུ་སྟོན་པ་དང༌༑ འཇིག་རྟེན་པའི་དངོས་པོ་འགོག་པ་དང༌། མཚན་འཛིན་གྱི་འདུ་ཤེས་འགོག་པ་དོན་དམ་པར་རང་བཞིན་མེད་པར་རྟོགས་པའི་ཤེས་པ་ཞེས་བྱ་བ་རྣམས་སོ། །གཉིས་པ་ལ་གཉིས། མཚམས་སྦྱར་བ་དང༌། དོན་བཤད་པའོ། །དང་པོ་ནི༑ ཁྱད་པར་གྱི་མཚན་ཉིད་གསུངས་སོ། །གང་གིས་ན། བར་སྐབས་ཀྱི་ཚིགས་སུ་བཅད་པས་སོ། །གང་དུ་ན། ཤེས་པའི་མཚན་ཉིད་ཀྱི་འོག་ཏུའོ། །རྒྱུ་མཚན་ནི། སྔར་བཤད་པ་དེ་ལྟར་བར་སྐབས་ཀྱི་ཚིགས་སུ་བཅད་པ་དགུས་ཤེས་པའི་མཚན་ཉིད་མཁྱེན་པ་གསུམ་གྱི་སྦྱོར་བའི་ནུས་པ་ཙམ་མཚོན་པས་ཐེག་པ་ཆེ་ཆུང་གི་མངོན་རྟོགས་ཀྱི་ཐུན་མོང་མ་ཡིན་པའི་ཁྱད་པར་མ་བསྟན་པས་སྤྱིའི་ངོ་བོ་ཉིད་དུ་བརྗོད་ནས། ཤེས་པའི་རྣམ་པས་མཁྱེན་གསུམ་གྱི་རྟོགས་པ་སོ་སོར་ཡོངས་སུ་བཅད་པ་རྣམས་ཀྱི་ཐེག་པ་ཆེ་ཆུང་གི་མངོན་རྟོགས་ཀྱི་ཁྱད་པར་རྣམས་ཁྱད་མཚན་གྱིས་ཤེས་པར་བྱ་བ་ཡིན་པས་སོ། །ཤེས་མཚན་གྱི་མི་ལྡན་རྣམ་གཅོད་ཀྱི་ཚུལ་དུ་མཚོན་པས་སྤྱིའི་ངོ་བོ་ཉིད་དུ་མཚོན་ཞེས་ཨར་བྱང་ཡེ་གསུང་ངོ༌། །གཉིས་པ་ལ་གསུམ། མདོར་བསྟན། རྒྱས་པར་བཤད། དམན་ལམ་དངོས་སུ་མི་སྟོན་པའི་རྒྱུ་མཚན་ནོ། །དང་པོ་ལ་གཉིས་ལས། རྩ་བ་ནི། བཤད་པ་ཡིན་ནོ། །གང་ན། ཁྱད་པར་གྱི་མཚན་ཉིད་དོ། །གང་གི་སྒོ་ནས་ཞེ་ན། མཐོང་ལམ་སྐད་ཅིག་མ་ནི་བཅུ་དྲུག་གི་སྒོ་ནས་སོ། །གང་གི་ཁྱད་པར་དུ་བྱས་པ་ཡིན་ཞེ་ན། བསམ་མི་ཁྱབ་སོགས་ཁྱད་པར་གྱི། ཁྱད་ཞུགས་བདེན་པའི་སྤྱོད་ཡུལ་ཅན་ནོ། །འགྲེལ་པ་ནི། ཁྱད་པར་གྱི་མཚན་ཉིད་ཡིན་ནོ། །གང་ཞེ་ན།

བསམ་གྱི་མི་ཁྱབ་དང༌། མི་ཉམས་པ་ལ་སོགས་པའི་རྟོགས་པའི་ཁྱད་པར་བཅུ་དྲུག་གོ །རྒྱུ་མཚན་ནི། དེ་ཉིད་ཀྱིས་ཁྱད་པར་དུ་བྱས་པའི་སྡུག་བསྔལ་ལ་སོགས་པའི་བདེན་པ་བཞིའི་ཡུལ་ཅན་ཆོས་དང་རྗེས་སུ་ཤེས་པའི་བཟོད་པ་དང༌། ཤེས་པའི་མཚན་ཉིད་བཅུ་དྲུག་གིས་ལམ་ཤེས་པ་ཉིད་དང༌། ལ་སོགས་པས་རྣམ་མཁྱེན་གྱི་སྦྱོར་བའི་ནུས་པ་དག་ཉན་རང་གི་ལམ་ལས་ཁྱད་པར་དུ་མཚོན་པས་ནའོ། །འདིར་གཞི་ཤེས་ཀྱི་སྦྱོར་བའི་ཁྱད་མཚན་མི་འཆད་ （ ༡༣༠བ ） པའི་རྒྱུ་མཚན་གང༌། གཉེན་པོ་གཞི་ཤེས་ནི་ལམ་ཤེས་ཀྱི་ཁོངས་སུ་འདུས་པས་བཤད་མི་དགོས་ལ། གཞི་ཤེས་ཙམ་ནི་ཉན་རང་ལ་ཡང་ཡོད་པས་དེ་ཙམ་གྱིས་ཁྱད་ཞུགས་པར་སྒྲུབ་མི་ནུས་པས་སོ། །སྦྱོར་ལམ་དང་སྒོམ་ལམ་གྱི་ཁྱད་མཚན་མི་འཆད་པའི་རྒྱུ་མཚན་ཡང༌༑ མཐོང་ལམ་དེ་སྦྱོར་ལམ་གྱི་འབྲས་བུ་དང༌། སྒོམ་ལམ་གྱི་རྒྱུ་ཡིན་པས་བར་གྱི་མཐོང་ལམ་ལ་བཤད་པས་སྔ་ཕྱི་གཉིས་ལ་གོ་སླ་བས་མ་བཤད་དོ། །གཉིས་པ་ལ་གསུམ་ལས། སྔ་འགྲེལ་ནི། ཡང་ཞེས་པ་ནས། གསུམ་པོ་ཞེས་པའི་བར་རོ། །རྩ་བ་ནི། ཁྱད་པར་དུ་འཕགས་པས་ཁྱད་པར་གྱི་ལམ་མོ།། གང་ན། བྱང་སེམས་གང་གི་མཐོང་ལམ་འདིའོ། །གང་ལས་ན། གཞན་ཉན་རང་གི་ལམ་དེ་དག་ལས་སོ། །གང་གིས་ན། ཁྱད་པར་ནི། བཅུ་དྲུག་གི་བདག་ཉིད་དུ་ཤེས་པར་བྱའོ། །བཅུ་དྲུག་པོ་གང་ཞེ་ན། བསམ་མི་ཁྱབ་དང༌། །ཞེས་པ་ནས། རོ་མྱང་མེད་དང་ཞེས་པའི་བར་རོ། །འགྲེལ་པ་ནི། ཁྱད་ཞུགས་སོ། ། གང་ན། བྱང་ཆུབ་སེམས་དཔའི་ལམ་ཤེས་པ་ཉིད་དང༌། ལ་སོགས་པས་སངས་རྒྱས་ཀྱི་རྣམ་མཁྱེན་གཉིས་ནིའོ། །གང་ལས་ན། ཉན་ཐོས་ལ་སོགས་པའི་ལམ་རྣམས་ལས་སོ། །ཇི་ལྟར་ན། ཁྱད་པར་གྱི་ལམ་ཡིན་པར་རོ། །གང་གིས་ན། ཁྱད་པར་བཅུ་དྲུག་གི་བདག་ཉིད་ཞེས་བྱ་བ་ནིའོ། །གང་གིས་མཐུས་ཤེ་ན། ཡང་དག་པར་རྫོགས་པའི་སངས་རྒྱས་དང༌། ལ་སོགས་པའི་བྱང་ཆུབ་སེམས་དཔའ་རྣམས་ཀྱིས་སྲིད་ཞིར་མི་ལྟུང་བར་ལེགས་པར་ཡོངས་སུ་བཟུང་བའི་ཤེས་རབ་ཀྱི་སྟོབས་ཀྱིས་སོ༑

༑ཁྱད་ཆོས་བཅུ་དྲུག་པོ་གང་ཞེ་ན། རྟོག་གེའི་བློས་བསམ་གྱིས་མི་ཁྱབ་པ་ཉིད་དང༌། འགྲན་ཟླའི་དཔེ་མེད་པས་མི་མཉམ་པ་ཉིད་དང༌། ཚད་མས་གཞལ་བ་ལས་ཡང་དག་པར་འདས་པ་དང༌། གྲངས་ཀྱིས་བགྲང་བ་ལས་ཡང་དག་པར་འདས་པའི་ཆོས་ཉིད་ཀྱིས་ཁྱད་པར་དུ་བྱས་པའི་སྡུག་བདེན་རྟོགས་པའི་ཤེས་རྣམ་བཞི་ནི། གོ་རིམ་བཞིན་དུ་སྡུག་བསྔལ་གྱི་བདེན་པའི་ཤེས་བཟོད་སྐད་ཅིག་མ་བཞིའི་ཁྱད་པར་ཡིན་ནོ། །ཡུམ་གྱི་ཐེག་པ་གསུམ་གྱི་འཕགས་པའི་གང་ཟག་ཐམས་ཅད་ཀྱི་ཡོན་ཏན་གྱི་རིགས་སྡུད་པ་དང༌། སྐྱེས་བུ་མཁས་པ་ཐོས་བསམ་བྱས་པ་དང༌། བདེན་པ་མཐོང་བས་རིག་པར་བྱ་བ་དང༌། ཉན་ཐོས་ལ་སོགས་པའི་སྤྱོད་ཡུལ་མ་ཡིན་པ་ཡུལ་དུས་ཀྱིས་ཆོད་པའི་དངོས་པོ་ཡོངས་སུ་ཤེས་པ་དང༌། ཐེག་ཆེན་རང་གི་ལུགས་ལས་ལྟོས་པའི་མངོན་པར་ཤེས་པ་ཉན་རང་ལ་ལྟོས་ནས་ཤིན་ཏུ་མྱུར་བར་ཤེས་པའི་རྣམ་པ་ནི་གོ་རིམ་བཞིན་དུ་ཀུན་འབྱུང་བའི་བདེན་པའི་ཤེས་བཟོད་སྐད་ཅིག་མ་བཞིའི་ཁྱད་པར་ཡིན་ནོ། །ཀུན་རྫོབ་དང་དོན་དམ་པའི་བདེན་པ་ལ་བརྟེན་པའི་ཆོས་ཐམས་ཅད་དོན་དམ་པར་སྔར་ཡོད་བྲི་བ་མེད་པ་དང༌། སྔར་མེད་གང་བ་མེད་པར་རྟོགས་པའི་ངོ་བོ་དང༌། འཁོར་གསུམ་རྣམ་པར་དག་པས་སྦྱིན་པ་ལ་སོགས་པའི་ཕ་རོལ་དུ་ཕྱིན་པ་དྲུག་མོས་པས་དྲག་ཏུ་རབ་ཏུ་སྒྲུབ་པ་དང༌། གུས་སྦྱོར་དང་རྟག་སྦྱོར་གྱི་ཡང་དག་པའི་སྦྱོར་བས་བསྐལ་བ་དུ་མར་སྒྲུབ་པའི་བསོད་ནམས་དང་ཡེ་ཤེས་ཀྱི་ཚོགས་ཡང་དག་པར་འགྲུབ་པ་དང༌། ཅིར་ཡང་རྣམ་པར་མི་རྟོག་པར་ཆོས་ཐམས་ཅད་ལ་དམིགས་ （ ༡༣༡ན ） པ་རྣམས་ནི་གོ་རིམ་བཞིན་དུ་འགོག་པའི་བདེན་པའི་ཤེས་བཟོད་སྐད་ཅིག་མ་བཞིའི་ཁྱད་པར་དག་ཡིན་ནོ། །ཆོས་ཀྱི་དབྱིངས་ཀྱི་ངོ་བོ་ཉིད་ནི་བྱང་ཆུབ་སེམས་དཔའི་ལམ་གྱི་རྟེན་རིགས་དང་སྨོན་ལམ་ལ་སོགས་པའི་ཕ་རོལ་དུ་ཕྱིན་པ་བཅུ་ཡོངས་སུ་རྫོགས་པའི་རྒྱུའི་ཚོགས་པ་ལ་བརྟེན་པ་དང༌། ཐེག་པ་ཆེན་པོའི་དགེ་བའི་བཤེས་གཉེན་གྱི་ཐབས་མཁས་ཀྱིས་ཡོངས་སུ་བཟུང་བ་དང༌།

བྱང་ཆུབ་གཞན་ལ་མངོན་པར་ཞེན་པ་དང༌། ཆགས་པའི་རོ་མྱང་བ་མེད་པ་རྣམས་ནི་གོ་རིམ་བཞིན་དུ་ལམ་གྱི་བདེན་པའི་ཤེས་བཟོད་སྐད་ཅིག་མ་བཞིའི་ཁྱད་པར་ཡིན་ནོ། །གསུམ་པ་ནི། གང་ལས་ཁྱད་པར་དུ་འཕགས་པའི་གཞི་ཉན་རང་གི་ལམ་འདིར་དངོས་སུ་མ་བསྟན་པས་དེ་ཉིད་ལས་ཐེག་པ་ཆེན་པོའི་མཐོང་ལམ་ཁྱད་པར་དུ་འཕགས་པར་མི་གྲུབ་བོ་ཞེ་ན། ཉན་རང་དེ་དག་གི་ལམ་ནི། འདིར་དངོས་སུ་མ་བཤད་པའི་རྒྱུ་མཚན་ཡོད་དེ། གོ་སླ་བའི་ཕྱིར་རོ། །དེ་ཡང་སྔར་ཇི་སྐད་བཤད་པའི་ཁྱད་པར་བཅུ་དྲུག་དང་བྲལ་བའི་མངོན་པར་ཞེན་པ་ལ་སོགས་པ་སྐྱེ་བའི་མཚན་ཉིད་ཀྱིས་ཤུགས་ལ་གོ་ནུས་པའི་ཕྱིར། དེ་ཡང་ཐེག་ཆེན་གྱི་མཐོང་ལམ་ཁྱད་པར་བཅུ་དྲུག་གིས་ཉན་རང་གི་ལམ་ལས་ཁྱད་པར་དུ་འཕགས་པར་དངོས་སུ་བསྟན་པ་དེའི་ཕྱིར་རོ། །གསུམ་པ་ལ་གསུམ་ལས། སྔ་འགྲེལ་ནི། ཁྱད་པར་གྱི་མཚན་ཉིད་ཀྱིས་ཞེས་པ་ནས། བྱེད་པའི་མཚན་ཉིད་ཞེས་པའི་བར་རོ། རྩ་བ་ནི། བྱེད་པའི་མཚན་ཉིད་ཡིན་ནོ། །གང་ན། བཅུ་གཅིག་པོ་འདི་ནའོ། །གང་ཞེ་ན། མི་རྣམས་ཀྱིས་མཚོན་པའི་གདུལ་བྱ་ལ་ཕན་པ་དང༌། བདེ་བ་དང༌། སྐྱོབ་པ་དང༌། སྐྱབས་དག་དང༌། གནས་དང༌། དཔུང་གཉེན་དང༌། གླིང་དང༌། ཡོངས་སུ་འདྲེན་པ་དང༌༑ ལྷུན་གྱི་གྲུབ་པ་སྒྲུབ་པར་མཛད་པའི་ཞེས་བྱ་བ་དགུ་ནི་གཞི་ཤེས་ཀྱི་བྱེད་པ་དགུའོ། །ཐེག་གསུམ་གྱིས། འབྲས་བུ་མངོན་དུ་མི་བྱེད་བདག །ཞེས་པས་ནི་ལམ་ཤེས་ཀྱི་བྱེད་པ་གཅིག་བསྟན་ཏོ། །ཐ་མ་བརྟེན་གྱི་མཛད་པ་སྟེ། ཞེས་པས་ནི༑ རྣམ་མཁྱེན་གྱི་བྱེད་པ་གཅིག་བསྟན་ཏོ། །འདི་ནི་ཉི་སྣང་གི་དགོངས་པའོ། ། འགྲེལ་པ་ནི། བྱེད་པའི་མཚན་ཉིད་ཡིན་ནོ། །གང་ན། བྱེད་པ་བཅུ་གཅིག་གོ །རྒྱུ་མཚན་ནི། བྱེད་པའི་རྣམ་པ་དག་གིས་ཐམས་ཅད་མཁྱེན་པ་ཉིད་གསུམ་གྱི་སྦྱོར་བའི་ནུས་པ་དག་ཇི་ལྟ་བ་བཞིན་དུ་མཚོན་པས་ནའོ། །བཅུ་གཅིག་གང་ཞེ་ན། གཞི་ཤེས་ཀྱི་བྱེད་པ་གསུམ་དང༌། ལམ་ཤེས་ཀྱི་བདུན་དང༌། རྣམ་མཁྱེན་གྱི་གཅིག་ཡོད་པ་དེ་ལྟར་ནའོ།

།དེ་ཡང་ཐམས་ཅད་ཤེས་པ་ཉིད་ཀྱིས་ཕན་པ་ལ་སོགས་པ་བྱེད་པ་གསུམ་མོ། །དེ་ཡང་གདུལ་བྱ་རྣམས་ལ་མ་འོངས་པའི་ཕན་པ་ཉེ་བར་སྒྲུབ་པའི་དོན་དང༌། ཚེ་འདིའི་བདེ་བ་ཉེ་བར་སྒྲུབ་པའི་དོན་དང༌། སྡུག་བསྔལ་མེད་པའི་རྣམ་པར་སྨིན་པ་མ་ཡིན་པའི་ཆོས་ཉིད་དུ་ཉེ་བར་སྒྲུབ་པའི་དོན་གྱིས་སྐྱོབ་པའི་བྱེད་པ་རྣམས་སོ། །ལམ་ཤེས་པ་ཉིད་ཀྱི་སྐྱབས་ལ་སོགས་པའི་བྱེད་པ་བདུན་ཡིན་ནོ། །དེ་ཡང་མྱང་འདས་ལ་འགོད་པ་གཏན་དུ་བའི་ཕན་པ་ཉེ་བར་སྒྲུབ་པའི་དོན་གྱི་སྐྱབས་དང༌། སྡུག་བསྔལ་གྱི་རྒྱུ་ལས་ལྡོག་པ་ཉེ་བར་སྒྲུབ་པའི་དོན་གྱིས་གནས་དང༌། འཁོར་བ་དང་མྱ་ངན་ལས་འདས་པ་དོན་དམ་པར་བླང་དོར་མེད་པ་མཉམ་པ་ཉིད་དུ་རྟོགས་པ་ཉེ་བར་སྒྲུབ་པའི་དོན་གྱི་དཔུང་གཉེན་དང༌༑ སྲེད་པ་ （ ༡༣༡བ ） ཟད་པར་བྱེད་པ་སོགས་རང་དང་གཞན་གྱི་དོན་མངོན་མཐོ་དང་ངེས་ལེགས་རྟོགས་པའི་རྟེན་གྱི་ངོ་བོ་ཉེ་བར་སྒྲུབ་པའི་དོན་གྱི་གླིང་དང༌། སྐྱེ་འགག་མེད་པ་སོགས་བསྟན་པས་གཞན་གྱི་དོན་སྒྲུབ་པས་ན་ཡོངས་སུ་འདྲེན་པ་དང༌། རྩོལ་མེད་དུ་འཇུག་པས་སེམས་ཅན་གྱི་དོན་ལྷུན་གྱིས་གྲུབ་པ་དང༌། གཞན་དོན་དུ་ཐེག་པ་གསུམ་གྱིས་ངེས་པར་འབྱུང་ཞིང༌། རང་དོན་དུ་དེའི་འབྲས་བུ་མངོན་དུ་མི་བྱ་བ་ཞེས་བྱ་བ་རྣམས་སོ། །ཇི་ལྟར་ཉེ་བར་སྒྲུབ་ཅེ་ན། བྱེད་པ་འདི་རྣམས་ཕན་བཏགས་པའི་དུས་ལ་བབ་པའི་སྐལ་པ་ཇི་ལྟ་བ་བཞིན་དུ་ཡང་དག་པར་རོ། །རྣམ་པ་ཐམས་ཅད་མཁྱེན་པ་ཉིད་ལ་ནི་རྟེན་གྱི་མཛད་པ་གཅིག་སྟེ། རྣམ་པ་ཐམས་ཅད་མཁྱེན་པ་ཉིད་ཀྱིས་གདུལ་བྱའི་བསམ་པ་ཇི་ལྟ་བ་བཞིན་དུ་ཆོས་ཐམས་ཅད་སྟོན་པ་ཉེ་བར་སྒྲུབ་པའི་དོན་གྱིས་སོ། །བཞི་པ་ལ་གསུམ་ལས། སྔ་འགྲེལ་ནི། བྱེད་པའི་མཚན་ཉིད་ཀྱིས་ཞེས་པ་ནས༑ ངོ་བོ་ཉིད་ཀྱི་མཚན་ཉིད་ཞེས་པའི་བར་རོ། །རྩ་བ་ནི། བཞེད་པ་ཡིན་ནོ། ། གང་ན། ངོ་བོ་ཉིད་བཅུ་དྲུག་གི་བདག་ཉིད་ནིའོ། །ཇི་ལྟར་ན། མཚན་ཉིད་བཞི་པ་ངོ་བོ་ཉིད་ཀྱི་མཚན་ཉིད་དོ།

།རྒྱུ་མཚན་ནི། ངོ་བོ་ཉིད་བཅུ་དྲུག་པོ་འདི་དག་ཤེས་ཁྱད་བྱེད་གསུམ་གྱིས་མཚོན་བྱ་ལྟ་བུར་མཚོན་པས་ནའོ། །འགྱུར་ཁ་ཅིག་ལས། མཚན་གཞི་ལྟ་བུར་མཚོན་པས་ན། ཞེས་ཀྱང་འབྱུང་ངོ༌། །བཅུ་དྲུག་པོ་གང་ཞེ་ན། དེ་ལ་གཞི་ཤེས་ཀྱི་སྦྱོར་བའི་ངོ་བོ་ཉིད་བཞི། ལམ་ཤེས་ཀྱི་སྦྱོར་བའི་ངོ་བོ་ཉིད་ལྔ། རྣམ་མཁྱེན་གྱི་སྦྱོར་བའི་ངོ་བོ་ཉིད་བདུན་ནོ། །དང་པོ་ནི། ཉོན་མོངས་ཞེས་པ་ནས༑ དབེན་དང༌། ཞེས་པའི་བར་དང༌། གཉིས་པ་ནི། དཀའ་དང་ཞེས་པ་ནས། བཀག་པ་དང་ཞེས་པའི་བར་ཏེ། དེ་ལ་ཡང་ཐབས་དང༌། ནུས་པ་དང༌། ཤེས་རབ་ཀྱི་དབང་དུ་བྱས་པའོ། །དང་པོ་ནི། དཀའ་དང་ཞེས་དང༌། ཆེད་དུ་བྱ་དང་ཞེས་པ་གཉིས་སོ། །གཉིས་པ་ནི། ངེས་པ་དང༌། ཞེས་དང༌། གསུམ་པ་ནི། མི་དམིགས་པ་དང་མངོན་པར་ཞེན་པ་བཀག་པ་དང༌། ཞེས་པས་བསྟན་ཏོ། །གསུམ་པ་ནི། དམིགས་པ་ཞེས་པ་ནས། མི་དམིགས་དང༌། ཞེས་པའི་བར་གྱི་སྟོན་ཏེ། དེ་ཡང༌། དམིགས་པ་དང༌། ཁྱད་པར་དང༌། རྟོག་པ་དང༌། ནུས་པའི་དབང་དུ་བྱས་པའོ། །དེ་ཡང་རིམ་པ་བཞིན། གཅིག་དང་གཅིག་དང༌། གཉིས་དང༌། གསུམ་གྱིས་ཤེས་པར་བྱའོ། །འགྲེལ་པ་ནི། བཞི་པ་ངོ་བོ་ཉིད་ཀྱི་མཚན་ཉིད་དུ་བཞེད་དོ། །གང་ན། ཉོན་མོངས་ཀྱིས་དབེན་པ་སོགས་བཅུ་དྲུག་གོ། རྒྱུ་མཚན་ནི། ངོ་བོ་ཉིད་བཅུ་དྲུག་གིས་ཐམས་ཅད་མཁྱེན་པ་ཉིད་གསུམ་གྱི་སྦྱོར་བ་དག་ཤེས་ཁྱད་བྱེད་གསུམ་གྱིས་ཇི་ལྟ་བ་བཞིན་དུ་མཚན་ཉིད་དང་ལྡན་པའི་མཚོན་བྱ་བཞིན་དུ་མཚོན་པས་སོ། །བཅུ་དྲུག་པོ་གང་ཞེ་ན། གཅིག་དང་ལྔ་དང༌། བདུན་ཡོད་པ་དེ་ལྟར་ནའོ། །དེ་ལ་ཐམས་ཅད་ཤེས་པ་ཉིད་ཀྱིས་དབེན་པའི་ངོ་བོ་ཉིད་བཞིའོ། །དེ་ཡང་གང་ཞེ་ན། འདོད་ཆགས་ལ་སོགས་པའི་ཉོན་མོངས་པ་མངོན་གྱུར་གྱིས་དབེན་པའི་ངོ་བོ་ཉིད་དང༌། ཉོན་མོངས་དེའི་རྟགས་སུ་ལུས་ཀྱི་གནས་ངན་ལེན་གྱིས་དབེན་པའི་ངོ་བོ་ཉིད་དང༌། ཉོན་མོངས་དེའི་མཚན་མ་ཚུལ་བཞིན་མ་ཡིན་པ་ཡིད་ལ་བྱེད་པ་ལ་སོགས་པས་དབེན་པའི་ངོ་བོ་ཉིད་དང༌།

འདོད་ཆགས་ལ་སོགས་

（ ༡༣༢ན ） པ་མི་མཐུན་པའི་ཕྱོགས་དང༌། འདོད་ཆགས་མེད་པ་ལ་སོགས་པ་གཉེན་པོ་དག་དོན་དམ་པར་སྟོང་པ་ཉིད་ཀྱིས་ངོ་བོ་ཉིད་རྣམས་སོ། །ལམ་ཤེས་པ་ཉིད་ཀྱི་ངོ་བོ་ཉིད་ལྔའོ། །དེ་ཡང་གང་ཞེ་ན། དོན་དམ་པར་མེད་ཅིང་ཐ་སྙད་དུ་ཚད་མེད་པའི་སེམས་ཅན་མྱ་ངན་ལས་འདས་པར་དཀའ་བ་དང༌། ཐེག་པ་གཞན་དུ་མི་ལྟུང་བའི་མཚན་ཉིད་ཀྱི་ཐེག་ཆེན་དུ་མཐའ་གཅིག་ཏུ་ངེས་པ་དང༌། ཡུན་རིང་པོ་བསྐལ་བ་གྲངས་མེད་པ་ནས་བསྒྲུབ་པར་བྱ་བའི་མཆོག་ཉིད་ཀྱི་ཆེད་དུ་བྱ་བ་ཆེན་པོ་གསུམ་གྱི་དོན་དུ་སྒྲུབ་པ་དང༌། དོན་དམ་པར་བསྒོམ་པར་བྱ་བ་དང༌། སྒོམ་པ་དང༌། སྒོམ་པ་པོའི་ཆོས་གསུམ་མི་དམིགས་པར་རྟོགས་པ་དང༌། ཤེར་ཕྱིན་སོགས་ཀྱི་དངོས་པོར་མངོན་པར་ཞེན་པ་མཐའ་དག་བཀག་པ་རྟོགས་པའི་ཡེ་ཤེས་ཞེས་བྱ་བ་དེ་ལྟ་བུའི་ངོ་བོ་ཉིད་རྣམས་སོ། །རྣམ་པ་ཐམས་ཅད་མཁྱེན་པ་ཉིད་ཀྱི་ངོ་བོ་ཉིད་བདུན་ནོ། །དེ་ཡང་གང་ཞེ་ན། ཐམས་ཅད་ཤེས་པ་ཉིད་དང༌། ལམ་ཤེས་པ་ཉིད་ཀྱི་ཡུལ་དུ་བསྡུས་པའི་དངོས་པོ་ཁྱད་པར་ལ་དམིགས་པ་དང༌། འཇིག་རྟེན་གྱི་དངོས་པོར་ཞེན་པ་སྒྲུབ་པའི་འཛིན་པ་དང༌། དངོས་མེད་དུ་ཞེན་པ་དགག་པའི་འཛིན་པ་ལ་སོགས་པ་ལས་ལྡོག་སྟེ། མཐའ་གང་དུ་ཡང་མི་འཛིན་པར་སྒྱུ་མ་ལྟ་བུར་སྒོམ་པར་བསྟན་པས་མི་མཐུན་པའི་ངོ་བོ་ཉིད་དང༌། གཟུགས་ལ་སོགས་པ་ལ་ཐོགས་པ་མེད་པའི་ཤེས་པ་འཇུག་པ་དང༌། ཤེས་བྱ་གཟུང་བ་དང༌། ཤེས་པ་འཛིན་པ་གང་ཡང་མི་དམིགས་པས་གཞི་མེད་པའི་ངོ་བོ་དང༌། དེ་བཞིན་ཉིད་ཀྱི་རང་བཞིན་གང་དུ་ཡང་འགྲོ་བ་མེད་པ་དང༌། གཟུགས་ལ་སོགས་པར་དོན་དམ་པར་ངོ་བོ་ཉིད་མེད་པས་སྐྱེ་བ་མེད་པ་དང༌། དངོས་པོ་དང་དངོས་པོ་མེད་པ་དང་ལ་སོགས་པས་གཉིས་ཀ་དང་གཉིས་ཀ་མ་ཡིན་པའི་ཕུང་གསུམ་གྱི་ངོ་བོ་དེ་བཞིན་ཉིད་མི་དམིགས་པར་རྟོགས་པ་ཞེས་བྱ་བ་དེ་ལྟ་བུའི་ངོ་བོ་ཉིད་རྣམས་སོ། །གསུམ་པ་ནི། སྤྱིར་གཅིག་ཏུ་བསྡོམས་ན་ནི་མཚན་ཉིད་དགུ་ཅུ་རྩ་གཅིག་ཏུ་འགྱུར་ཏེ།

ཤེས་མཚན་ཞེ་བརྒྱད། ཁྱད་པར་བཅུ་དྲུག བྱེད་པ་བཅུ་གཅིག ངོ་བོ་ཉིད་བཅུ་དྲུག་ཡོད་པ་དེ་ལྟར་ནའོ། །ཆ༦ ཐར་པ་ཆ་མཐུན་བཤད་པ། བཞི་པ་ལ་གཉིས། མཚམས་སྦྱར་བ་དང༌། དོན་བཤད་པའོ། །དང་པོ་ནི༑ མཚན་ཉིད་ཀྱི་འོག་ཏུ་ཐར་པའི་ཆ་དང་མཐུན་པ་འཆད་དེ། ཐར་པའི་ཆ་དང་མཐུན་པའི་དགེ་བའི་རྩ་བའི་རྒྱུད་སྨིན་པ་དང་ལྡན་པ་ཁོ་ན་ལ་སྔར་ཇི་སྐད་བཤད་པའི་སྦྱོར་བ་ཡོངས་སུ་ཤེས་པ་འབྱུང་བས་སོ། །གཉིས་པ་ནི། མདོ་ལས། ཤ་རིའི་བུ་བྱང་ཆུབ་སེམས་དཔའ་སེམས་དཔའ་ཆེན་པོ་ཐོག་མ་སེམས་བསྐྱེད་པ་ནས་ཉེ་བར་བཟུང་སྟེ། རྣམ་པ་ཐམས་ཅད་མཁྱེན་པ་ཉིད་ཀྱི་སེམས་དང་མ་བྲལ་བར་སྦྱིན་པ་གཏོང་བ་དང༌། ཞེས་པ་ནས། རབ་འབྱོར་བྱང་ཆུབ་སེམས་དཔའ་སེམས་དཔའ་ཆེན་པོ་དེ་ནི་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ངེས་པར་འབྱུང་བར་འགྱུར་རོ། །ཞེས་པའི་བར་གྱིས་ནི་ཐར་པ་ཆ་མཐུན་བསྟན་ཏོ། །དེ་དག་གི་དོན་བསྡུས་ནས་སྟོན་པ་ལ་གཉིས། མདོར་བསྟན་པ་དང༌། རྒྱས་པར་བཤད་པའོ། །དང་པོ་ལ་གཉིས་ལས། རྩ་བ་ནི། འདོད་དོ། །གང་ན། མཚན་མེད་རབ་ཏུ་སྦྱིན་ལ་སོགས། །ཡང་དག་སྒྲུབ་ལ་མཁས་པ་ནིའོ། །གང་དུ་ན༑ （ ༡༣༢བ་ ） རྣམ་པ་ཐམས་ཅད་རྟོགས་འདི་ལའོ། །ཇི་ལྟར་ན། ཐར་པའི་དང་མཐུན་པར་རོ། །འགྲེལ་པ་ནི། ཐར་པའི་ཆ་དང་མཐུན་པ་ཡིན་པར་འདོད་དོ། ། གང་ན། སྟོང་པ་ཉིད་རྟོགས་པའི་ཤེས་རབ་ཀྱི་ཆོས་ཐམས་ཅད་ལ་མཚན་མ་མེད་པར་དམིགས་པའི་ཤེས་པའི་རྣམ་པས་ཟིན་པའི་སྦྱིན་པ་ལ་སོགས་པའི་ཕ་རོལད་ཏུ་ཕྱིན་པ་ནས་རྣམ་པ་ཐམས་ཅད་མཁྱེན་པ་ཉིད་ལ་ཐུག་པ་རྣམས་ཚོགས་ལམ་པ་རང་གི་རྒྱུད་ལ་བསྐྱེད་པར་མཁས་པ་ནིའོ། །གང་དུ་ན། རྣམ་པ་ཐམས་ཅད་མངོན་པར་རྟོགས་པར་རྟོགས་པའི་སྐབས་འདི་ལའོ། །གཉིས་པ་ལ་གསུམ་ལས། སྔ་འགྲེལ་ནི། རང་རྒྱུད་ལ་ཆོས་དེ་དག་བསྐྱེད་པར་མཁས་པ་དེ་གང་ཡིན་ཞེ་ན། མཁས་པ་དེ་བསྟན་པའི་ཕྱིར་བར་སྐབས་ཀྱི་ཚིགས་སུ་བཅད་པ་གཉིས་གསུངས་སོ། །རྩ་བ་ལ་གཉིས། བླང་བྱ་ལམ་གྱི་རིམ་པ་དང༌།

ལེན་པ་པོ་གང་ཟག་གི་དབྱེ་བའོ། །དང་པོ་ནི། སངས་རྒྱས་སོགས་དམིགས་དད་པ་དང༌། །ཞེས་པས་ལམ་གྱི་རྟེན་སྐྱབས་སུ་འགྲོ་བའི་རིམ་པ་བསྟན་ཏོ༑ ༑བསམ་པ་ཕུན་ཚོགས་དྲན་པ་དང༌། །ཞེས་པས་ཐེག་ཆེན་གྱི་འཇུག་སྒོ་སེམས་བསྐྱེད་པ་དང༌། སེམས་བསྐྱེད་ཀྱི་བསླབ་བྱ་རྣམས་བསྟན་ཏོ། །སྦྱིན་སོགས་སྤྱོད་ཡུལ་བརྩོན་འགྲུས་དང༌། །ཞེས་པས་སྤྱོད་པ་སྤྱི་ལ་སློབ་པའི་ཚུལ་བསྟན་ཏོ། ཁྱད་པར་ཞི་ལྷག་གཉིས་ལ་སློབ་པའི་ཚུལ་ལ། རྣམ་པར་མི་རྟོག་ཏིང་འཛིན་དང༌། །ཞེས་པས་ཞི་གནས་དང༌། ཆོས་རྣམས་རྣམ་པ་ཐམས་ཅད་དུ། ། ཤེས་པའི་ཤེས་རབ་ཞེས་པས་ལྷག་མཐོང་བསྟན་ཏོ། །དེས་ན་ཐར་པ་ཆ་མཐུན་གྱི་སྐབས་འདིར་ཡང་ལམ་རིམ་ནས་བསྟན་པར་ལྟར་ཐེག་པ་ཆེན་པོའི་ལམ་གྱི་རིམ་པ་ཆ་ཚང་གཅིག་བསྟན་ལ། དོན་བདུན་ཅུ་འཕྲོས་དོན་དང་བཅས་པ་སྟོན་པའི་ཚིགས་སུ་བཅད་པ་རྣམས་ལ་ཡང་བྱང་ཆུབ་ལམ་གྱི་རིམ་པ་ནས་བསྟན་པ་ལྟར། ཐེག་པ་ཆེན་པོའི་ལམ་གྱི་རིམ་པ་གཙོ་བོར་བསྟན་པ་དང༌། སྐྱེས་བུ་ཆུང་འབྲིང་གཉིས་ཀྱི་ལམ་གྱི་རིམ་པ་ཡང་སྔོན་འགྲོ་དང་ཞར་ལ་བྱུང་བའི་ཚུལ་གྱིས་བསྟན་པས་མདོར་ན། མངོན་པར་རྟོགས་པའི་རྒྱན་ནས་བསྟན་པའི་མངོན་རྟོགས་ཀྱི་རིམ་པ་རྣམས་སྐྱེས་བུ་གསུམ་གྱི་ལམ་གྱི་རིམ་པར་བསྒྲིགས་ནས་རང་གི་རྒྱུད་དང་འདྲེས་པའི་ཉམས་ལེན་ལ་གནད་དུ་བསྣུན་པ་ནི་བསྟན་བཅོས་ཆེན་པོ་ལ་ཐོས་བསམ་བྱས་པའི་དགོས་པ་མཐར་ཐུག་པ་ཡིན་ནོ་གསུང་ངོ། །གཉིས་པ་ནི། དབང་པོ་རྣོན་པོ་ཡིས་རྫོགས་པའི་བྱང་ཆུབ་རྟོགས་པར་སླ་ལ༑ རྟུལ་པོས་རྟོགས་པར་དཀའ་བར་བཞེད་དེ། དབང་པོའི་ཁྱད་པར་གྱིས་སོ། ། འགྲེལ་པ་ལ་རྩ་བ་ལྟར་གཉིས་ལས། དང་པོ་ནི། མཁས་པ་ཡིན་ནོ། ། གང་ན། དད་པ་དང༌། བརྩོན་འགྲུས་དང༌། དྲན་པ་དང༌། ཏིང་ངེ་འཛིན་དང༌། ཤེས་རབ་ཁྱད་པར་ཅན་དང༌། སྒོམ་བྱུང་གིས་དབང་མ་ཐོབ་པས་དབང་པོའི་ངོ་བོ་ཉིད་མ་ཡིན་པ་རྣམས་ནིའོ། །གང་ལ་ན། ཡུལ་རྣམ་པ་ལྔ་ལའོ། །དེ་ཡང་གང་ཞེ་ན། སོགས་སྒྲ་དང་ཡུལ་ཞེས་ཀུན་ལ་སྦྱར་རོ།

།དེ་ཡང་སངས་རྒྱས་དང་བྱང་ཆུབ་སེམས་རྣམས་ཀྱི་ཚུལ་ཁྲིམས་ཀྱི་ཕུང་པོ་ལ་སོགས་པ་དང༌། སྦྱིན་པ་ལ་སོགས་པ་ཕ་རོལ་ཏུ་ཕྱིན་པ་དྲུག་དང༌། བསམ་པ་ཕུན་སུམ་ཚོགས་པ་སེམས་བསྐྱེད་པ་དང༌༑ བསླབ་བྱ་ལ་སོགས་པ་དང༌། རྣམ་པར་ （ ༡༣༣ན ） མི་རྟོག་པ་སྟེ་བརྟག་བྱ་མིན་པ་དང་རློམ་བྱ་མིན་པ་སོགས་དང༌། ཆོས་ཐམས་ཅད་ཀྱི་རང་སྤྱིའི་རྣམ་པ་ཐམས་ཅད་ཡོངས་སུ་ཤེས་པའི་ཡུལ་ལ་ཡུལ་ཅན་ལྔ་གྲངས་བཞིན་དུ་སྦྱར་རོ། ། གཉིས་པ་ནི། དེ་ལྟར་ཡུལ་ལྔ་ལ་མཁས་ན། དད་སོགས་འདི་དག་ལ་བླ་མེད་རྫོགས་པའི་བྱང་ཆུབ་ཐོབ་དཀའ་སླ་ཁྱད་པར་མེད་པར་འགྱུར་རོ་ཞེ་ན། དད་སོགས་ལྔ་ཡུལ་ལྔ་ལ་མཁས་པ་དེ་ལྟ་མོད་ཀྱི་སྐབས་འདིའི་དད་སོགས་ཐམས་ཅད་ཀྱིས་བླ་ན་མེད་པའི་བྱང་ཆུབ་ཐོབ་དཀའ་སླའི་ཁྱད་པར་མེད་པ་མ་ཡིན་ཏེ། རྒྱུ་མཚན། འདི་ལྟར་དད་པ་ལ་སོགས་པ་ཆེན་པོ་རྣོན་པོས་ནི། བླ་ན་མེད་པ་ཡང་དག་པར་རྫོགས་པའི་བྱང་ཆུབ་རྟོགས་ཤིང་ཐོབ་པར་སླ་ལ། དད་སོགས་དེ་དག་ཉིད་རྟུལ་པོས་ནི་རྟོགས་ཤིང་ཐོབ་པར་དཀའ་ཞེས་བྱ་བའི་རྟེན་འབྲེལ་གྱི་ཆོས་ཉིད་ཡིན་པས་སོ། །དེ་ལྟར་རིགས་ཅན་གསུམ་གྱི་ནང་ནས་དབང་པོ་རྣོན་པོའི་དད་སོགས་ཀྱི་ཐེག་ཆེན་གྱི་བྱང་ཆུབ་ཐོབ་པར་དངོས་སུ་བསྟན་པའི་ཤུགས་ཀྱིས་ན་འབྲིང་པོ་རང་སངས་རྒྱས་ཀྱི་དད་སོགས་རྣམས་ཀྱིས་ནི། རང་སངས་རྒྱས་ཀྱི་བྱང་ཆུབ་རྟོགས་ལ༑ ཆུང་ངུ་ཉན་ཐོས་ཀྱི་དད་སོགས་རྣམས་ཀྱིས་ནི་ཉན་ཐོས་ཀྱི་བྱང་ཆུབ་རྟོགས་ཤིང་འཐོབ་བོ་ཞེས་བྱ་བ་འདི་འཕངས་པ་ཡིན་ནོ། །དེ་ནི་སྤྱིའི་ཤུགས་འཕངས་ཡིན་ལ། བྱེ་བྲག་ཏུ་རིགས་ཅན་གསུམ་གྱི་ནང་ནས་ཐེག་ཆེན་ལ་རྣོ་རྟུལ་གཉིས་སུ་བྱས་པ་ལ་རྫོགས་པའི་བྱང་ཆུབ་ཐོབ་དཀའ་སླ་ཡོད་པར་དངོས་སུ་བསྟན་པའི་ཤུགས་ཀྱིས་ན་རང་རྒྱལ་དང་ཉན་ཐོས་ཀྱི་དད་སོགས་ལ་ཡང་རྣོ་རྟུལ་གཉིས་ཀྱིས་རང་རང་གི་བྱང་ཆུབ་ཐོབ་དཀའ་སླའི་ཁྱད་པར་ཡོད་པར་འཕངས་པ་ཡིན་ནོ། ཁ་ཅིག་རྩ་བའི་རྟུལ་པོ་ཉན་རང་ལ་འཆད་པ་དང༌།

གཞན་དག་ཤུགས་འཕངས་ཀྱི་དད་སོགས་ཆུང་འབྲིང༌། ཐེག་ཆེན་གྱི་དད་སོགས་ཆུང་འབྲིང་ལ་འཆད་པ་ནི་གཞུང་འགྲེལ་ལས་ཕྱི་རོལ་དུ་གྱུར་པ་སྟེ། རྩ་བའི་སྐབས་ཀྱི་དོན་དང་འགལ་བའི་ཕྱིར་དང༌། འགྲེལ་པ་དེ་ལྟ་མོད་ཀྱི་ཞེས་པའི་འཕྲོས་དང་འགལ་བའི་ཕྱིར་དང༌། ཐེག་ཆེན་གྱི་དད་སོགས་དབང་པོ་འབྲིང་པོ་དང༌། རྟུལ་པོ་ཐེག་དམན་དུ་རིགས་ངེས་པའི་ལམ་ཡིན་པས་མ་ཁྱབ་པའི་ཕྱིར་དང༌། ཐེག་ཆེན་གྱི་ཚོགས་ལམ་པ་དབང་འབྲིང་རང་རྒྱལ་གྱི་ལམ་དུ་འཇུག་པ་དང༌། དབང་རྟུལ་ཉན་ཐོས་ཀྱི་ལམ་དུ་འཇུག་པ་ཡང་འདྲ་སྒྲིག་པ་ཙམ་དུ་ཟད་དེ། སོ་སོར་འཇུག་པར་མ་ངེས་པའི་ཕྱིར་རོ༑ ༑ཆ༧ ངེས་འབྱེད་ཆ་མཐུན་བཤད་པ། གཉིས་པ་ལ་གསུམ། སྒོམ་འབྱུང་གི་སྦྱོར་བ་རྒྱུད་ལ་སྐྱེས་པའི་དུས། སྐྱེས་པའི་རྟེན་གྱི་གང་ཟག གང་ཟག་དེའི་སྒོམ་རིམ་མོ། །དང་པོ་ལ་གཉིས། དངོས་དང༌༑ ཟློས་པ་སྤང་བའོ། །དང་པོ་ལ་གསུམ་ལས། སྔ་འགྲེལ་ནི། དེའི་འོག་ཏུ་ངེས་འབྱེད་ཆ་མཐུན་གསུངས་ཏེ། ཐར་པའི་ཆ་དང་མཐུན་པ་རྒྱུད་ལ་སྐྱེས་པའི་གཞན་དོན་ལ་སྤྲོ་བ་ཅན་ལ་ངེས་པར་འབྱེད་པའི་ཆ་དང་མཐུན་པ་འབྱུང་བས་སོ།། རྩ་བ་ནི། མདོ་ལས། དེ་ནས་ཚེ་དང་ལྡན་པ་རབ་འབྱོར་གྱིས་བཅོམ་ལྡན་འདས་ལ་འདི་སྐད་ཅེས་གསོལ་ཏོ། །བཅོམ་ལྡན་འདས་བྱང་ཆུབ་སེམས་དཔའ་ཆེན་པོ་བླ་ན་མེད་པ་ཡང་དག་པར་རྫོགས་པའི་བྱང་ཆུབ་ཏུ་ངེས་པར་འབྱུང་བར་འཚལ་བས་ཇི་ལྟར་གནས་པར་བགྱི། ཞེས་པ་ནས། བྱང་ཆུབ་སེམས་དཔའི་གནས་པ་འདི་བསད་པའི་ཚེ་བྱང་ཆུབ་ （ ༡༣༣བ་ ） སེམས་དཔའ་ཉི་སྟོང་གིས་མི་སྐྱེ་བའི་ཆོས་ལ་བཟོད་པ་ཐོབ་པར་གྱུར་ཏོ། །ཞེས་པའི་བར་གྱིས་ནི་ངེས་འབྱེད་ཆ་མཐུན་བསྟན་ཏོ། །དེ་དག་གི་དོན་བསྡུས་ནས་སྟོན་པ་ནི། འདིར་དམིགས་པ་དང་རྣམ་པ་གཉིས་སུ་རིག་པར་བྱ་སྟེ། དེ་ཡང་སེམས་ཅན་ཐམས་ཅད་ཡིན་པར་བསྔགས། ། ཞེས་སེམས་ཅན་ཐམས་ཅད་དམིགས་པར་བསྟན་ཏོ། །ལྷག་མ་རྣམས་ཀྱིས་རྣམ་པ་བསྟན་ཏེ། དེ་ཡང་བསམ་པ་ཕུན་སུམ་ཚོགས་པ་བཅུ་དང༌།

སྦྱོར་བ་ཕུན་སུམ་ཚོགས་པ་དགུར་རིག་པར་བྱའོ། །བསམ་པ་ཡང་ཆུང་ངུ་དང༌། འབྲིང་དང༌། ཆེན་པོ་གསུམ་གསུམ་དུ་བྱས་པས་བཅུ་གཉིས་ཡིན་ནོ། །དེ་ལ་མཉམ་པ་དང་བྱམས་པའི་སེམས་ནི། དེ་དག་ཉིད་ལ་སེམས་མཉམ་སོགས། །ཞེས་པས་ནི། དྲོད་ཆུང་ངུའི་རྣམ་པར་བསྟན་ཏོ། །སོགས་སྒྲས་བསྡུས་པའི་ཕན་པ་སོགས་གསུམ་ནི་དྲོད་འབྲིང་གི་རྣམ་པ་ཡིན་ནོ། །ཡང་སོགས་སྒྲས་བསྡུས་པའི་ཕ་དང་མའི་སེམས་སོགས་ལྔ་ནི་དྲོད་ཆེན་པོའི་རྣམ་པའོ། །རྩེ་མོར་གྱུར་པ་ལ་ཆུང་ངུ་ནི། བདག་ཉིད་སྡིག་པ་ལས་ལྡོག་ཅིང༌། གཞན། དེ་དག་ལ་ནི་འགོད་པ་དང༌། བསྔགས་པ་བརྗོད་དང་མཐུན་པ་ཉིད། །ཅེས་པས་བསྟན་ཏོ། །འབྲིང་ནི། སྦྱིན་ལ་སོགས་པས་གནས་པས་གཞན། །དེ་དག་ལ་ནི་འགོད་པ་དང༌། །བསྔགས་པ་བརྗོད་དང་མཐུན་པ་ཉིད། །ཅེས་སྦྱར་བས་བསྟན་ཏོ། ། སོགས་སྒྲས་བསྡུས་པ་ཆེན་པོ་ནི། །བདག་ཉིད། ནང་སྟོང་སོགས་ལ་གནས་པས་གཞན༑ ༑དེ་དག་ལ་ནི་འགོད་པ་དང༌། །བསྔགས་པ་བརྗོད་དང་མཐུན་པ་ཉིད། ། ཅེས་སྦྱར་བས་སོ། །བཟོད་པ་ནི། རང་གཞན་རྟེན་ཅན་བདེན་ཤེས་པ། །ཞེས། དམིགས་པ་དང༌། རྣམ་པ་དང༌། རང་གཞན་གྱི་རྟེན། རྩེ་མོ་དེ་བཞིན་དུ་སྦྱར་རོ།། དེ་ལ་བཟོད་པ་ཆུང་ངུ་ནི། བདག་ཉིད། སྡུག་བསྔལ་ཤེས་སོགས་གནས་པས་གཞན༑ ༑དེ་དག་ལ་ནི་འགོད་པ་དང༌། །བསྔགས་པ་བརྗོད་དང་མཐུན་པ་ཉིད། ། ཅེས་སྦྱར་བས་སོ། །འབྲིང་ནི། བདག་ཉིད། ཞུགས་སོགས་ཆེད་དུ་གནས་པས་གཞན། །དེ་དག་ལ་ནི་འགོད་པ་དང༌། །བསྔགས་པ་བརྗོད་དང་མཐུན་པ་ཉིད། །ཅེས་སྦྱར་བས་སོ། །ཆེན་པོ་ནི། བདག་ཉིད། བྱང་ཆུབ་སྐྱོན་མེད་གནས་པས་གཞན། །དེ་དག་ལ་ནི་འགོད་པ་དང༌། །བསྔགས་པ་བརྗོད་དང་མཐུན་པ་ཉིད། །ཅེས་སྦྱར་བས་སོ། །ཆོས་མཆོག་ཀྱང་སྔ་མ་དེ་བཞིན་དུ་སྦྱར་བ་ནི། སེམས་ཅན་རྣམས། སྨིན་བྱེད་སོགས་ཀྱི་ཤེས་པར་བྱ། །ཞེས་གསུངས་པས་སོགས་སྒྲ་དང་སྔ་མའི་སྦྱར་ཚུལ་གཉིས་ཀྱི་སྒོ་ནས་སོ། །དེ་ལ་ཆོས་མཆོག་ཆུང་ངུ་ནི། བདག་ཉིད། སེམས་ཅན་སྨིན་སོགས་གནས་པས་གཞན།

།དེ་དག་ལ་ནི་འགོད་པ་དང༌། །བསྔགས་པ་བརྗོད་དང་མཐུན་པ་ཉིད། །ཅེས་སྦྱར་བས་སོ། །འབྲིང་ནི། བདག་ཉིད། མངོན་ཤེས་བསྐྱེད་ལ་གནས་པས་གཞན། །དེ་དག་ལ་ནི་འགོད་པ་དང༌། །བསྔགས་པ་བརྗོད་པ་མཐུན་པ་ཉིད། །ཅེས་སྦྱར་བས་སོ། །ཆེན་པོ་ནི། བདག་ཉིད། རྣམ་མཁྱེན་བསྐྱེད་ལ་གནས་པས་གཞན། །དེ་དག་ལ་ནི་འགོད་པ་དང༌། །བསྔགས་པ་བརྗོད་དང་མཐུན་པ་ཉིད། །ཅེས་སྦྱར་བས་བསྟན་ཏོ། །རྩ་བར། རྩེ་མོ་ཆུང་ངུའི་རྣམ་པའི་མདོ་སྣ་བསྡུས་ནས་སྦྱར་བ་དང༌། སོགས་སྒྲའི་ནུས་པ་བཏོན་ནས། ངེས་འབྱེད་ཆ་མཐུན་ཆུང་ （ ༡༣༤ན ） འབྲིང་ཆེ་གསུམ་གྱི་རྣམ་པ་སྟོན་པའི་མདོ་སྣ་རྣམས་བསྡུས་ནས་ཚིགས་བཅད་དུ་སྦྱར་བའོ། །འགྲེལ་པ་གཉིས། སོ་སོར་བཤད་པ་དང༌། དོན་བསྡུ་བའོ། །དང་པོ་ལ་བཞི་ལས། དྲོད་ནི། སེམས་ཅན་ལ་དམིགས་པ་ནི་དྲོ་བར་གྱུར་པ་ཡིན་པར་བཞེད་དོ། །གང་དུ་ན། རྣམ་པ་ཐམས་ཅད་མངོན་པར་རྫོགས་པར་རྟོགས་པའི་སྐབས་འདི་ལའོ། །རྣམ་པ་གང་གིས་ཞེ་ན། ཆགས་སྡང་གི་རིས་སུ་མ་ཆད་པས་མཉམ་པའི་སེམས་དང༌། བྱམས་པའི་སེམས་དང༌། ཕན་འདོགས་པའི་སེམས་དང༌། གཞན་གྱི་བདེ་བ་ལ་ཁོང་ཁྲོ་བ་མེད་པའི་སེམས་དང༌༑ ལུས་ངག་རྣམ་པར་འཚེ་བ་མེད་པའི་སེམས་ཀྱི་རྣམ་པ་ལྔ་དང༌། ཕ་དང་མའི་སེམས་དང༌། སྤུན་དང་སྲིང་མོའི་སེམས་དང༌། བུ་དང་བུ་མོའི་སེམས་དང༌། ཕན་འདོགས་པའི་བཤེས་ཀྱི་སེམས་དང༌། ཡིད་བརྟན་པའི་གྲོགས་ཀྱི་སེམས་དང༌༑ རུས་གཅིག་པའི་གཉེན་གྱི་སེམས་དང༌། མི་གཅིག་པའི་སྣག་གི་གཉེན་མཚམས་ཀྱི་སེམས་ཀྱི་རྣམ་པ་སྔ་མ་ལས་གཞན་ཟུང་ལྔས་སོ། །ལྔ་མཚན་གཉིས་སུ་བཅད་པའི་སྔ་མ་རྣམས་རེ་རེ་དང༌། ཕྱི་མ་རྣམས་གཉིས་གཉིས་རེ་རེར་བགྲང་བ་ནི་རྩ་བའི་གྲངས་ལ་ཕན་པའི་ཆེད་དུའོ། །རྩེ་མོ་ནི། མདོར་བསྡུས་ན། མི་དགེ་བ་གྲངས་བཞིན་དུ་སྤོང་བའི་སྒོ་ནས་ལྡོག་པའི་བདག་ཉིད་ཅན། དེའི་སྒོ་ནས་གཞན་རྣམས་སྡིག་པ་ལས་ལྡོག་པ་དང༌། དགེ་བ་ལ་གྲངས་བཞིན་དུ་ལེན་པའི་སྒོ་ནས་ཞུགས་པའི་བདག་ཉིད་ཅན།

དེའི་སྒོ་ནས་གཞན་དགེ་བ་ལ་གནས་པ་དག་ལ་སྦྱོར་བའི་རྣམ་པ་གཉིས་དང༌། གཞན་མ་བསྐུལ་བར་བདག་ཉིད་བླང་དོར་ལ་དེ་བཞིན་དུ་ཞུགས་པ་ལ་ངག་གིས་བསྔགས་པ་བརྗོད་པ་དང༌། སེམས་རབ་ཏུ་དགའ་བས་མཐུན་པར་བྱེད་པ་རྣམ་པ་གཉིས་པོ་སྦྱོར་བ་འཇུག་ལྡོག་གི་ཆོས་ཀྱི་གསལ་བའི་རབ་ཏུ་དབྱེ་བས་ནི་རྣམ་པ་མཐའ་ཡས་པའི་ཞེས་བྱ་བ་དེ་རྣམས་ཀྱིས་སེམས་ཅན་ལ་དམིགས་པ་ནི་རྩེ་མོར་གྱུར་པ་ཡིན་ནོ། །འདིར་གཉིས་ཚན་གཉིས་སུ་ཕྱེ་བ་ནི། རང་གི་བསྐུལ་ནས་ཞུགས་པ་དང༌༑ མ་བསྐུལ་བར་ཞུགས་པ་གཉིས་ཀྱི་ཁྱད་པར་རོ། །བཟོད་པ་ནི། རྩེ་མོར་གྱུར་པ་ལ་འགོད་བྱེད་རང་དང༌། འགོད་བྱ་གཞན་གྱི་རྟེན་གྱི་དབྱེ་བས་དམིགས་པ་དང་རྣམ་པ་དག་བཤད་པ་ཇི་ལྟ་བ་བཞིན་དུ་སྡུག་བསྔལ་ལ་སོགས་པའི་བདེན་པ་ལ་དམིགས་པ་རང་གི་རྟེན་ཏེ། རང་ཉིད་སྡུག་བསྔལ་ཤེས་སོགས་ལ་གནས་ནས་སྡུག་བསྔལ་ལ་སོགས་པའི་བདེན་པ་ལ་དམིགས་པ་གཞན་གྱི་རྟེན་ཏེ། གཞན་དེ་དག་ལ་སྦྱོར་བ་དང༌། ཞུགས་པ་ལ་ངག་གིས་བསྔགས་པ་བརྗོད་པ་དང༌། སེམས་ཀྱི་མཐུན་པར་བྱེད་པ་ཉིད་ཀྱི་རྣམ་པ་རྣམས་ཀྱིས་སེམས་ཅན་ལ་དམིགས་པ་ནི་བཟོད་པ་ཡིན་ནོ། །འདིར་བོད་རྣམས་ན་རེ། གང་ལ་སྦྱོར་བའི་ཡུལ་ངོས་མ་བཟུང༌༑ རྩ་བའི་བདེན་ཤེས་ཀྱི་འགྲེལ་པ་འཆད། སེམས་ཅན་དམིགས་པར་མ་བཤད་ཅིང་བདེན་པ་དམིགས་པར་བཤད་པ་ནོར་ཞེས་ཟེར་རོ། །སྐྱོན་དེ་དག་ནི་ཡོད་པ་མ་ཡིན་ཏེ། བཟོད་པའི་དམིགས་རྣམས་ཡང་རྩེ་མོ་བཞིན་དུ་སྦྱོར་བར་གསུངས་པས། སེམས་ཅན་དམིགས་པར་མ་བཤད་པའི་སྐྱོན་ཡང་མེད་དོ། ། བདེན་པ་ལ་སྦྱོར་ཞེས་སྦྲེལ་བས་ཤེས་པའི་འགྲེལ་པ་ཆད་པའི་སྐྱོན་ཡང་མེད་ཅིང༌༑ དེ་ཉིད་

（ ༡༣༤བ ） གཞན་ལ་སྦྱོར་བ་ཡང་ཡིན་པས་གང་ལ་སྦྱོར་བའི་ཡུལ་ངོས་མ་བཟུང་བ་ཡང་མིན་ནོ། །བདེན་པ་དམིགས་པར་བཤད་པ་ཡང་སྡུག་བསྔལ་ཤེས་སོགས་ལ་གནས་ནས་གཞན་དེ་ཉིད་ལ་འགོད་པ་སོགས་ཀྱི་དམིགས་པར་བཤད་པ་ཡིན་ལ། སེམས་ཅན་དམིགས་པར་བཤད་པ་ནི། སྙིང་རྗེ་ཆེན་པོ་དང་སེམས་བསྐྱེད་ཀྱི་དམིགས་པར་བཤད་པས། གཉིས་ཀ་ཡང་ཕན་ཚུན་དམིགས་པར་མཚོན་པ་ཡིན་གྱི་འགལ་བ་ནི་མ་ཡིན་ནོ། །དེས་ན་བདེན་པ་དམིགས་པར་མ་བཤད་ཅེས་མི་བྱ་བའི། བདེན་པ་དམིགས་པར་བཤད་པ་དང༌། སེམས་ཅན་དམིགས་པར་བཤད་པ་མི་འགལ་ཞེས་པའི་སྒོ་ནས་སྐྱོན་སྤོང་བར་བྱེད་དོ། །སློབ་དཔོན་ལ་དེ་ལྟ་བུའི་འཁྲུལ་བ་རགས་པ་ག་ལ་སྲིད། རང་ཉིད་ཀྱིས་གཞུང་དོན་མ་རྟོགས་པའི་སྐྱོན་ནོ། །ཆོས་མཆོག་ནི། སྔ་མ་རྩེ་མོ་བཞིན་དུ་རང་གི་རྟེན་ཅན་ཏེ་རང་ཉིད་སེམས་ཅན་སྨིན་པར་བྱེད་པ་དང༌། གྲོལ་བར་བྱེད་པ་དང་ལ་སོགས་པས་གྲོལ་བ་མཐར་ཕྱིན་པ་ལ་གནས་ནས་གཞན་གྱི་རྟེན་ཅན་ཏེ། གཞན་དེ་དག་ལ་འགོད་པ་སོགས་ཀྱི་རྣམ་པ་དེ་དག་གིས་སེམས་ཅན་ལ་དམིགས་པ་ནི་ཆོས་ཀྱི་མཆོག་ཡིན་ནོ། །གཉིས་པ་ནི། དེ་ལྟར་ན་ངེས་པར་འབྱེད་པའི་ཆ་དང་མཐུན་པ་ཡིན་ནོ། །གཉིས་པ་ལ་གཉིས། རྩོད་པ་དགོད་པ་དང༌། ལན་བསྟན་པའོ། །དང་པོ་ནི༑ སྐབས་དང་པོ་དྲུག་ཏུ་སྦྱོར་མཐོང་སྒོམ་སུམ་སྟོན་པའི་གཞུང་ཟློས་པའི་སྐྱོན་ཡོད་པར་འགྱུར་ཏེ། བརྗོད་བྱ་སྦྱོར་མཐོང་སྒོམ་གསུམ་ལན་དྲུག་ཏུ་བསྟན་པའི་ཕྱིར་རོ་ཞེ་ན། གཉིས་པ་ནི། ཟློས་ནས་བསྟན་པ་ཙམ་གྱིས་ཁྱབ་པ་མ་གྲུབ་ལ། དགོས་པ་ཁྱད་མེད་ལན་དྲུག་ཏུ་བསྟན་པ་རྟགས་མ་གྲུབ་སྟེ། དགོས་པ་ཁྱད་པར་བ་ཡོད་པའི་ཕྱིར་རོ། །དགོས་པ་གང་ཞེ་ན། འདི་ལ་གང་ཟག་སྔ་མའི་བཞེད་པ་འགོད་པ་དང༌། རང་གི་ལུགས་རྣམ་པར་གཞག་པའོ། །དང་པོ་ལ་གཉིས། ཁས་བླངས་བརྗོད་པ་དང༌། དེ་དགག་པའོ། །དང་པོ་ནི། སྐབས་དང་པོ་གསུམ་གྱི་ལམ་གསུམ་མཚན་ཉིད་པ་ཡིན་ལ། སྐབས་འོག་མ་གསུམ་གྱི་ལམ་གསུམ་བཏགས་པ་བ་ཡིན་པའི་ཕྱིར་ཟློས་པའི་སྐྱོན་མེད་དོ།

།དེ་ལ་གདགས་གཞི་དང༌། གདགས་ཆོས་དང༌། འདོགས་པའི་རྒྱུ་མཚན། བཏགས་པའི་དགོས་པ་དང༌། དངོས་ལ་གནོད་བྱེད་ཀྱི་ཚད་མ་དང་ལྔས་རིག་པར་བྱའོ། །དང་པོ་ནི། ཁ་ཅིག་ན་རེ། ས་བརྒྱད་པའི་ཡེ་ཤེས་ཆུང་འབྲིང་ཆེ་གསུམ་ལ་རྣམ་ཀུན་དང༌། ས་དགུ་པའི་ཡེ་ཤེས་ཆུང་འབྲིང་ཆེ་གསུམ་ལ་རྩེ་སྦྱོར་དང༌། ས་བཅུ་པའི་ཡེ་ཤེས་ཆུང་འབྲིང་ཆེ་གསུམ་ལ་མཐར་གྱིས་པའི་སྐབས་ཀྱི་སྦྱོར་མཐོང་སྒོམ་གསུམ་གྱི་མིང་གིས་བསྟན། ཞེས་ཟེར་རོ། །འགའ་ཞིག་ན་རེ། དག་པ་ས་གསུམ་གྱི་ཡེ་ཤེས་ཆུང་འབྲིང་ཆེ་གསུམ་ལ་སྦྱོར་བ་དང་པོ་གསུམ་གྱི་སྦྱོར་བ་མཐོང་སྒོམ་གསུམ་གྱི་མིང་གིས་བསྟན་ལ། དེ་ཡང་དག་པ་ས་གསུམ་གྱི་ཡེ་ཤེས་ཆུང་ངུ་གསུམ་ལ་རྣམ་ཀུན་དང༌། འབྲིང་གསུམ་ལ་རྩེ་མོ་དང༌། ཆེན་པོ་གསུམ་ལ་མཐར་གྱིས་པའི་སྐབས་ཀྱི་སྦྱོར་མཐོང་སྒོམ་གསུམ་གྱི་མིང་གིས་བསྟན། ཞེས་ཟེར་རོ། ཡང་ས་བརྒྱད་པའི་ཡེ་ཤེས་ཆུང་འབྲིང་ཆེ་གསུམ་ལ་རྣམ་ཀུན་དང༌། ས་དགུ་པ་དང༌། བཅུ་ （ ༡༣༥ན ） པ་ཐོབ་མ་ཐག་པ་དང༌༑ ས་བཅུ་པའི་དཀྱིལ་སྟོད་ཀྱི་ཡེ་ཤེས་གསུམ་ལ་རྩེ་སྦྱོར་དང༌། ས་བཅུ་པའི་དཀྱིལ་སྨད་ལ་གསུམ་དུ་བྱས་པ་རྣམས་ལ་མཐར་གྱིས་པའི་སྐབས་ཀྱི་སྦྱོར་མཐོང་སྒོམ་གསུམ་གྱི་ཐ་སྙད་ཀྱིས་གསུང་ཞེས་ཨར་བྱང་ཡེ་ལ་སོགས་པ་བཞེད་དོ། ། གདགས་ཆོས་ནི་སྦྱོར་བ་དང་པོ་གསུམ་གྱི་སྐབས་ནས་བསྟན་པའི་སྦྱོར་མཐོང་སྒོམ་གསུམ་གྱི་མིང་ཅན་གྱི་མངོན་རྟོགས་གསུམ་གསུམ་མོ། །འདོགས་པའི་རྒྱུ་མཚན་ནི། རིམ་གྱིས་སྐྱེ་བར་ཆོས་མཚུངས་པས་སོ། །བཏགས་པའི་དགོས་པ་ནི། དག་པ་ས་གསུམ་གྱི་ཡེ་ཤེས་ཐམས་ཅད་འབད་རྩོལ་ཞི་བའི་ས་ཡིན་པས་ཅིག་ཅར་སྐྱེའམ་སྙམ་པའི་དྭོགས་པ་དགག་པའི་ཕྱིར་དུའོ། །དངོས་ལ་གནོད་བྱེད་ལ་འགའ་ཞིག་རྣམ་ཀུན་གྱི་སྐབས་ཀྱི་སྦྱོར་ལམ་གྱི་མིང་ཅན་གྱི་མངོན་རྟོགས་དེ་སྦྱོར་ལམ་མཚན་ཉིད་པ་མ་ཡིན་ཏེ། བཟོད་པའི་སྐབས་སུ་བྱང་སེམས་ཀྱི་སྐྱོན་མེད་པ་ལ་གནས་པ་དང༌། དྲོད་ཀྱི་སྐབས་སུ་བག་ལ་ཉལ་ཀུན་འཇོམས་པ་དང༌།

ངེས་བརྟན་ལ་མཁྱེན་གསུམ་གྱི་ཆོས་ཡོངས་སུ་རྫོགས་པར་བཤད་པའི་ཕྱིར། ཞེས་བཞེད་དོ། ཁ་ཅིག་ན་རེ། དག་པ་སའི་ཡེ་ཤེས་ཡིན་པས་གནོད། ཅེས་ཟེར་རོ། ། གཞན་དག་ན་རེ། སྐབས་དྲུག་ཏུ་བསྟན་པའི་སྦྱོར་མཐོང་སྒོམ་གསུམ་ཐམས་ཅད་མཚན་ཉིད་པ་ཡིན་ན་ཟློས་པའི་སྐྱོན་གྱིས་གནོད། ཅེས་བཞེད་དོ། །དེས་ན་འཕགས་པའི་ལུགས་ཀྱི་ལམ་གསུམ་མཚན་ཉིད་པ་དང༌། སེང་གེ་བཟང་པོའི་ལུགས་ཀྱི་ལམ་གསུམ་བཏགས་པ་བ་ཡིན་ནོ། །ཡང་བོ་དོང་པ་དང༌། རིག་རལ་ལ་སོགས་པ་ཁ་ཅིག་ན་རེ། ལམ་གསུམ་བཏགས་པ་བར་བཤད་པ་ནི་སློབ་དཔོན་སེང་གེ་བཟང་པོ་མི་བཞེད་ཅིང༌། གཞན་གྱི་ལུགས་བཀོད་པ་ཡིན་ཏེ། འགྲེལ་ཆེན་དུ། ཞེས་བྱ་བ་ནི་ཁ་ཅིག་གིའོ་ཞེས་པ་དང༌། འདིར་ཡང་ཐ་སྙད་དུ་གསུངས་པ་ཡིན་པར་ཤེས་པར་བྱའོ། །ཞེས་གསུངས་པའི་ཕྱིར་རོ། །ཞེས་ཟེར་རོ། །ཡང་ཁ་ཅིག་ན་རེ། སྦྱོར་བ་དང་པོ་གསུམ་གྱི་སྐབས་ནས་བསྟན་པའི་སྦྱོར་མཐོང་སྒོམ་གསུམ་གྱི་མིང་ཅན་གྱི་མངོན་རྟོགས་རྣམས་བཏགས་པ་བ་མ་ཡིན་ཏེ། དངོས་ལ་གནོད་བྱེད་མེད་པའི་ཕྱིར་རོ། །གལ་ཏེ་བག་ལ་ཉལ་ཀུན་འཇོམས་པ་དང༌། །ཞེས་པ་དང༌། ཀུན་མཁྱེན་ཉིད་གསུམ་ཆོས་རྣམས་ཀྱི། །ཡོངས་སུ་རྫོགས་པ་ཞེས་གསུངས་པས་གནོད་དོ། །ཞེ་ན། སྐབས་དང་པོ་གསུམ་ནས་བསྟན་པའི་ལམ་གསུམ་མཚན་ཉིད་པ་མ་ཡིན་པར་འགྱུར་ཏེ། ལུང་སྟོན་པ་དང་རློམ་པ་ཟད། །ཅེས་དང༌༑ ཏིང་འཛིན་རྣམ་པར་མི་རྟོག་པ། །ཞེས་གསུངས་པས་གནོད་པའི་ཕྱིར་རོ། ། ཞེས་མཚུངས་སོ། །གལ་ཏེ་དེ་ནི་མཉམ་བཞག་ཏུ་རློམ་པ་ཟད་པ་དང༌། རྟོག་པ་མངོན་འགྱུར་ཞི་བ་ལ་དགོངས་སོ། །ཞེ་ན། འོ་ན་འདིར་ཡང་བག་ལ་ཉལ་རྣམ་པར་གནོན་པ་ཙམ་ལ་དགོངས་སོ། །ཞེས་ཅིའི་ཕྱིར་བཤད་མི་ནུས། ཀུན་མཁྱེན་ཉིད་གསུམ་ཆོས་རྣམས་ཀྱི། །ཞེས་སོགས་ཀྱིས་ཀྱང་མི་གནོད་དེ། མདོ་ལས། སངས་རྒྱས་ཀྱི་ཆོས་རྣམས་ཡོངས་སུ་རྫོགས་པར་གྱུར་ཅིག ཅེས་སྨོན་ལམ་གྱི་དབང་དུ་བྱས་ནས་གསུངས་ཀྱི། རྫོགས་པའི་དོན་མ་ཡིན་ཏེ། མ་ལུས་པར་རྫོགས་པ་དག་པ་ས་གསུམ་ན་ཡང་མེད་པའི་ཕྱིར་རོ།

།དེས་ན་སྦྱོར་བ་དང་པོ་གསུམ་གྱི་སྐབས་ནས་བསྟན་པའི་ལམ་གསུམ་ཡང་ （ ༡༣༥བ ） མཚན་ཉིད་པ་མ་ཡིན་ན། སྐབས་དང་པོ་གསུམ་གྱི་ལམ་གསུམ་ཡང་མཚན་ཉིད་པ་མ་ཡིན་པར་མཚུངས་པས་སློབ་དཔོན་སེང་གེ་བཟང་པོའི་ལུགས་ལ་ཡང་ལམ་གསུམ་མཚན་ཉིད་པ་ཡིན་ནོ། །ཞེས་ཟེར་རོ། །གཉིས་པ་ནི། ཕྱོགས་དང་པོ་ལྟར་ན། རྣམ་ཀུན་གྱི་སྐབས་སུ་སྦྱོར་ལམ་པ་དག མཐོང་ལམ་པ་ཕྱིར་མི་ལྡོག་ཏུ་སྒྲུབ་པའི་རྟགས་དངོས་སུ་མ་བསྟན་པར་འགྱུར་བ་དང༌། སྒོམ་པའི་ལམ་ནི་ཟབ་པ་སྟེ། །ཞེས་སོགས་དང༌། ངེས་འབྱེད་ཡན་ལག་དང་མཐོང་བའི། །ཞེས་སོགས་དང༌། དེ་ནི་རྒྱུན་ཆགས་ཡིན་པའི་ཕྱིར།། ཞེས་སོགས་དང༌། གྲངས་མེད་ལ་སོགས་བསྟན་པ་རྣམས། །ཞེས་སོགས་དང༌། བྱང་ཆུབ་ཇི་ལྟ་དེ་བཞིན་དུ། །ཞེས་སོགས་གསུངས་པ་རྣམས་ཀྱིས་ཀྱང་ས་བརྒྱད་པའི་ཡེ་ཤེས་ཆེན་པོ་ཁོ་ནའི་ཁྱད་པར་དང༌། ངོ་བོ་དང༌། དབྱེ་བ་དང༌། འབྲས་བུ་དང༌༑ བྱེད་པའི་དབང་དུ་བྱས་ནས་བསྟན་པར་འགྱུར་བ་དང༌། སྒོམ་ལམ་པའི་རྟགས་ཀྱང་ས་བརྒྱད་པའི་ཡེ་ཤེས་ཆེན་པོའི་དབང་དུ་བྱས་ནས་བསྟན་པར་ཐལ་བ་དང༌། སྦྱོར་བ་དང་པོ་གསུམ་གྱི་སྐབས་ཀྱི་གཞུང་འཕྲོས་དང་བཅས་པ་ཐམས་ཅད་ཀྱང་དག་པ་སའི་ཡེ་ཤེས་ཆུང་འབྲིང་ཆེ་གསུམ་གྱི་དབང་དུ་བྱས་ནས་བསྟན་པར་ཧ་ཅང་ཐལ་ཆེས་པར་འགྱུར་རོ། །དགོས་པ་ནི། དག་པ་གསུམ་གྱི་ཡེ་ཤེས་རྣམས་ཅིག་ཅར་སྐྱེའམ་སྙམ་པའི་དྭོགས་པ་དགག་པའི་ཆེད་དུ་ཡིན་ན་དགོས་པ་དེ་ཙམ་དུ་ཟད་དམ་དེ་ལས་གཞན་ཡང་ཡོད། དང་པོ་ལྟར་ན། དགོས་པ་དེ་ཙམ་གྱི་ཕྱིར་དུ་སྦྱོར་བ་དང་པོ་གསུམ་གྱི་གཞུང་རྩོམ་པ་འབད་པ་དོན་མེད་པར་འགྱུར་ལ༑ གཉིས་པ་ལྟར་ན་ཡང་དགོས་པ་གཞན་དེ་ཉིད་ཀྱི་སྒོ་ནས་སྐྱོན་སྤོང་ཅིའི་ཕྱིར་མི་མཛད། སྡུད་འགྲེལ་གྱི་དོན་ཡང༌། ས་བརྒྱད་པ་མི་གཡོ་བ་དེའི་དབྱེ་བ་བསྟན་པའི་ཆེད་ཙམ་དུ་བསྟན་ན་ཡང་བརྟག་པ་སྔ་མ་དང་མཚུངས་སོ། །ཕྱོགས་གཉིས་པ་ལྟར་ན། སློབ་དཔོན་གྱི་སྡུད་འགྲེལ་དུ། འདིར་ཁྱད་པར་གྱི་ལམ་གྱི་རང་བཞིན་མ་ཡིན་ནམ།

ངེས་པར་བྱེད་པའི་ཆ་ལ་སོགས་པར་བསྟན་པ་ཇི་ལྟར་རིགས་ཤེ་ན། ས་བརྒྱད་པ་ལ་མཚན་མ་མེད་པ་ལྷུན་གྱིས་གྲུབ་པ་ཐོབ་པས་རེ་ཞིག་གི་དུས་སུ་སེམས་ཅན་གྱི་དོན་རྒྱུན་ཆད་པ་སྤངས་པའི་ཕྱིར། གང་སེམས་མཉམ་པ་ལ་སོགས་པའི་རྣམ་པ་སྒྱུ་མ་ལྟ་བུ་དེས། སེམས་ཅན་ལ་དམིགས་པ་ལ་སོགས་པ་ཁྱད་པར་གྱི་ལམ་ཉིད་རྟུལ་པོ་ལ་སོགས་པ་ལ་རིམ་གྱིས་སྐྱེ་བ་ཡིན་གྱིས། ཅིག་ཅར་ནི་མ་ཡིན་ནོ། །ཞེས་བསྟན་པར་བྱ་བའི་ཕྱིར་ངེས་པར་འབྱེད་པའི་ཆ་ལ་སོགས་པར་བཏགས་ནས་འདིར་བསྟན་པ་ཡིན་པར་བཟུང་བར་བྱའོ༑ ༑ཕྱི་མ་རྣམས་ལ་ཡང་ཇི་ལྟར་སྲིད་པ་བཞིན་རིག་པར་བྱའོ། །ཞེས་བྱ་བར་དགོངས་སོ། །ཞེས་བཏགས་པ་བར་བཞེད་པར་གསལ་བར་གསུངས་ཤིང༌། ཡང་དེ་ཉིད་ལས། ས་བརྒྱད་པ་མི་གཡོ་བ་དེའི་དབྱེ་བ་རྟོགས་པར་བྱ་བའི་ཕྱིར། རྣམ་པ་ཀུན་མངོན་པར་རྫོགས་པར་རྟོགས་པ་བསྟན་ཏོ། །ཞེས་གསུངས་སོ། །ཞེས་པས་ཀྱང་ཤེསསོ། །འགྲེལ་བཤད་གཉིས་དང༌། བསྡུས་དོན་དུ་ཡང་སློབ་དཔོན་གྱི་བཞེད་པར་བཀྲལ་ཞིང༌། སློབ་དཔོན་ཨ་བྷྱས་ཀྱང༌། ཆེན་པོ་འགའ་ཞིག་ལ་ཡང་སོ་སོ་སྐྱེ་བོ་ཉིད་ཀྱིས་ན་བག་མེད་པ་ལས་འཁྲུལ་བ་སྲིད་པས་སོ་ཞེའོ། །སློབ་དཔོན་གྱིས་ （ ༡༣༦ན ） ལམ་གསུམ་བཏགས་པ་བར་བཞེད་པའི་ལུགས་ཕྱོགས་སྔ་མར་མཛད་པའི་ཕྱིར་རོ། །སློབ་དཔོན་གྱི་འགྲེལ་པ་གང་དུ་ཡང་དགག་པ་མ་མཛད་ཅིང༌། དེ་ལས་གཞན་པའི་རང་ལུགས་ཀྱང་མ་བཞག་པའི་ཕྱིར་རོ། །དེས་ན་སློབ་དཔོན་སེང་གེ་བཟང་པོའི་དགོངས་པ་ཤིན་ཏུ་ཕྲ་བ་མ་ལོན་པར་སྦྱོར་མཐོང་སྒོམ་གསུམ་ལན་དྲུག་ཏུ་བསྟན་པའི་ལམ་ཐམས་ཅད་མཚན་ཉིད་པ་དང༌། བཏགས་པ་བ་ཡིན་མ་ཡིན་མཚུངས་པའི་རྒྱུ་མཚན་ཙམ་གྱིས་སློབ་དཔོན་བཞེད་པར་སྒྲུབ་པ་ནི་གང་ཟག་གི་བཞེད་པ་དང༌། དངོས་པོའི་གནས་ཚོད་མ་ཕྱེད་པའི་མཚང་གསལ་བར་བསྟན་པ་ཡིན་ཏེ། དཔེར་ན་ཤེས་པ་དང༌། ཕྱི་རོལ་གྱི་དོན་ཡོད་མེད་མཚུངས་པའི་རྒྱུ་མཚན་ཙམ་གྱིས་སློབ་དཔོན་གྱི་ཕྱི་རོལ་གྱི་དོན་བཞེད་པར་སྒྲུབ་པ་དང་འདྲའོ།

།གལ་ཏེ་སྦྱོར་བ་དང་པོ་གསུམ་གྱི་སྐབས་སུ་སྦྱོར་མཐོང་སྒོམ་གསུམ་མཚན་ཉིད་པ་བསྟན་པར་སློབ་དཔོན་མི་བཞེད་ན། མཐར་པའི་ཆ་དང་མཐུན་པ་བསྐྱེད་པ་སྤྲོ་བ་ཅན་ལ་ངེས་པར་འབྱེད་པའི་ཆ་དང་མཐུན་པ་འབྱུང་བས་ཞེས་གསུངས་པ་ཡང༌། སྦྱོར་ལམ་ནས་ས་བདུན་པའི་བར་དུ་བོར་ནས་ཚོགས་ལམ་ལས་ས་བརྒྱད་པའི་ཡེ་ཤེས་སྐྱེ། ཞེས་སྔ་འགྲེལ་གྱི་དོན་ཡང་འབྲེལ་མེད་འགྱུར་རོ། །ཕྱིར་མི་ལྡོག་པའི་སྐབས་སུ་ཡང་ས་བདུན་པ་མན་ཆད་ལ་སློབ་པའི་དགེ་འདུན་དང༌། ས་བརྒྱད་པ་ཡན་ཆད་ལ་མི་སློབ་པའི་དགེ་འདུན་གྱི་ཐ་སྙད་མཛད་ནས་གསུངས་པའི་ཕྱིར་དང༌། རྟགས་ལ་སོགས་པ་དེ་དག་ནི་གོ་རིམ་བཞིན་དུ་དྲོ་བ་ལ་སོགས་པར་ངེས་པར་འབྱེད་པའི་ཆ་དང་མཐུན་པ་བཞིའི་ངོ་བོ་ཉིད་ཡིན་པར་ཁོང་དུ་ཆུད་པར་བྱའོ། །ཞེས་གསུངས་པ་ཙམ་གྱིས་རྩོམ་པ་པོའི་དགོངས་པ་འདི་ཡིན་ནོ། །ཞེས་འཇོག་མི་ནུས་ན། ལུང་ལ་བརྟེན་ནས་རྩོམ་པ་པོའི་དགོངས་པ་འདི་ལྟར་ཡིན་ནོ། ། ཞེས་འཇོག་མི་ནུས་སོ། །གཉིས་པ་ནི། འོ་ན་མཚན་ཉིད་པ་དང་བཏགས་པ་བའི་ཕྱོགས་གཉིས་ཀ་འགོག་ན་རང་གི་ལུགས་ཇི་ལྟར་བྱ་ཞེ་ན། དེ་ལ་སྐབས་དང་པོ་གསུམ་དུ་བསྟན་པའི་སྦྱོར་མཐོང་སྒོམ་གསུམ་ནི། རྣམ་པ་ཐམས་ཅད་རྣམ་པར་སྒོམ་པའི་དབྱེ་བས་གོ་རིམ་བཞིན་དུ་དང་པོར་རྣམ་པ་ཐམས་ཅད་མཁྱེན་པ་ཉིད་ལ་མངོན་པར་རྟོགས་པ་རྣམ་པ་གསུམ་གྱི་སྐབས་ལ་ནི་འཇིག་རྟེན་པའི་ངེས་པར་འབྱེད་པའི་ཆ་དང་མཐུན་པ་རྟོགས་པ། སྔོན་དུ་འགྲོ་བའི་འཇིག་རྟེན་ལས་འདས་པའི་མཐོང་བའི་ལམ་དང་སྒོམ་པའི་ལམ་རྟོགས་ཤིང་ཐོབ་པ་ཡིན་ནོ། །ལམ་ཐམས་ཅད་རྣམ་པར་སྒོམ་པའི་དབྱེ་བས། སོགས་ཀྱི་སྒྲས་ལམ་ཤེས་པ་ཉིད་ལ་འཇིག་རྟེན་པའི་ངེས་པར་འབྱེད་པའི་ཆ་དང་མཐུན་པ། ཞེས་པ་ནས་སྒོམ་པའི་ལམ་ཞེས་པའི་བར་དང༌༑ གཞི་ཐམས་ཅད་རྣམ་པར་སྒོམ་པའི་དབྱེ་བས་གཞི་ཤེས་པ་ཉིད་ལ་འཇིག་རྟེན་པའི་ངེས་པར་འབྱེད་པའི་ཆ་དང་མཐུན་པ་སོགས་སྦྱར་རོ། །དེ་དག་གི་དོན་ཡང༌༑

སྐབས་དང་པོའི་ངེས་འབྱེད་ནི་རྣམ་པ་བདེན་པའི་སྐྱེ་བ་མེད་པར་རྟོགས་པ་ཡིན་ལ། མཐོང་ལམ་ཡང་རྣམ་པ་སྐྱེ་བ་མེད་པར་མཐོང་བ་དང༌། སྒོམ་ལམ་ཡང་རྣམ་པ་སྐྱེ་བ་མེད་པར་མཐོང་བའི་དོན་གོམས་པར་བྱེད་པ་ཡིན་ནོ། །དེ་བཞིན་དུ་ལམ་ཤེས་པའི་སྐབས་སུ་ཡང༌། ལམ་བདེན་པའི་སྐྱེ་མེད་རྟོགས་པ་དང་ （ ༡༣༦བ ） མཐོང་བ་དང་གོམས་པར་བྱེད་པ་ཡིན་ལ། གཞི་ཤེས་པའི་སྐབས་སུ་ཡང་གཞི་བདེན་པའི་སྐྱེ་མེད་རྟོགས་པ་དང༌། མཐོང་བ་དང༌། གོམས་པར་བྱ་བ་ཡིན་ནོ། ། དེ་ཡང་ཡུལ་ཅན་མཁྱེན་གསུམ་མཚོན་པའི་སྒཽ་ནས་ཡུལ་གཞི་གཉེན་རྣམས་གསུམ་བདེན་པའི་སྐྱེ་མེད་དུ་རྟོགས་པའི་ཆ་ནས་སྤྱིར་བསྟན་ལ། ཁྱད་པར་དུ་སྦྱོར་མཐོང་སྒོམ་གསུམ་རང་རང་གི་སྐབས་སུ། ངོ་བོ་དང༌། དབྱེ་བ་དང༌། དམིགས་རྣམ་ལ་སོགས་པས་ལམ་ཉམས་སུ་ལེན་པའི་རིམ་པ་བསྟན་པའི་ཁྱད་ཡོད་པས་ཟློས་པའི་སྐྱོན་མེད་དོ། །སྦྱོར་བ་དང་པོ་གསུམ་གྱི་སྐབས་སུ། །སྦྱོར་མཐོང་སྒོམ་གསུམ་བསྟན་པ་ལ་ཡང་ལམ་གསུམ་མཚན་ཉིད་པ་དང་བཏགས་པ་བ་གཉིས་སུ་ཕྱེ་སྟེ་ཤེས་པར་བྱའོ། །དང་པོ་ནི། སྤྱིར་དབང་ཐོབ་པའི་དོན་དུ་སྒོམ་པ་དང༌། ཐོབ་པའི་ཚུལ་གྱིས་སྒོམ་པ་དང༌། བརྟན་པ་ཐོབ་དོན་དུ་སྒོམ་པ་དང༌། བརྟན་པ་ཐོབ་ནས་སྒོམ་པའི་ཕྱིར་དུ་བསྟན་པ་ཡིན་ལ། ཁྱད་པར་དུ་རང་རང་གི་སྐབས་ནས་བསྟན་པ་ལྟར་དམིགས་རྣམ་ལ་སོགས་པའི་སྒོ་ནས་ལམ་ཉམས་སུ་ལེན་ཚུལ་མི་འདྲ་བའི་ཁྱད་པར་ཡོད་པས་ཟློས་པའི་སྐྱོན་མེད་དོ། །བཏགས་པ་བ་བསྟན་པའི་དགོས་པ་ནི། རྣམ་ཀུན་ལ་རྣམ་ཀུན་ཙམ་དང༌། ཁྱད་པར་ཅན་གཉིས། རྩེ་མོ་ལ་ཡང༌། རྩེ་མོ་ཙམ་དང༌། ཁྱད་པར་ཅན་གཉིས། མཐར་གྱིས་པ་ལ་ཡང༌། མཐར་གྱིས་པ་ཙམ་དང༌། ཁྱད་པར་ཅན་གཉིས་སུ་བྱེད་པ་དེ་བཞིན་དུ་སྦྱོར་བ་དང་པོ་གསུམ་གྱི་སྐབས་ནས་བསྟན་པའི་སྦྱོར་མཐོང་སྒོམ་གསུམ་གྱི་མིང་ཅན་གྱི་མངོན་རྟོགས་རེ་རེ་ལ་ཡང༌། ཙམ་པོ་བ་དང་ཁྱད་པར་ཅན་གཉིས་སུ་ཤེས་པར་བྱའོ༑ ཁྱད་ཅན་ནི་དག་པ་སའི་ཡེ་ཤེས་སོ།

།དེ་ལྟར་ཡིན་ན་སྒོམ་པའི་རིམ་པ་ནི། སྦྱོར་མཐོང་སྒོམ་གསུམ་ཁོ་ན་ལ་བཤད་ནས་ཁྱད་པར་གྱི་ལམ་ལ་མ་བཤད་པའི་རྒྱུ་མཚན་ཅི་ཞེ་ན། ཁྱད་པར་གྱི་ལམ་ཡང་བསྟན་མོད་ཀྱི། རང་མིང་གིས་སྨོས་ནས་མ་བསྟན་པར་དགོས་པའི་དབང་གིས་སྦྱོར་མཐོང་སྒོམ་གསུམ་གྱི་མིང་གིས་བཏགས་ནས་བསྟན་ཏོ། །དེ་ཡང་འདི་ལྟར། རྣམ་པ་ཀུན་མངོན་པར་རྫོགས་པ་རྟོགས་པ་ལ་སོགས་པའི་སྐབས་སུ་བསྟན་པའི་སྦྱོར་མཐོང་སྒོམ་གསུམ་གྱི་མིང་ཅན་དག་པ་སའི་ཡེ་ཤེས་རྣམས་ལ་ནི་ངེས་པར་འབྱེད་པའི་ཆ་ལ་སོགས་པ་གསུམ་གྱི་ཐ་སྙད་དུ་གསུངས་པ་ཡིན་པར་ཤེས་པར་བྱའོ། །ཞེས་སྦྲེལ་ལོ། དི་ལ་གདགས་གཞི་དང༌། གདགས་ཆོས་དང༌། རྒྱུ་མཚན་དང༌། རྒྱུ་མཚན་གྱི་འཐད་པ་དང༌༑ དགོས་པ་དང༌། དངོས་ལ་གནོད་བྱེད་ཀྱི་ཚད་མ་དང་དྲུག་གིས་རིག་པར་བྱའོ༑ ༑དང་པོ་ནི། ཡེ་ཤེས་ཟག་པ་མེད་པ་ཆུང་དང༌། འབྲིང་དང༌། ཆེན་པོའོ། ། དེ་ཡང་གང་ཞེ་ན། རྣམ་པ་ཐམས་ཅད་དུ་ཁྱད་པར་གྱི་ལམ་གྱིས་བསྡུས་པའི་དག་པ་སའི་ཡེ་ཤེས་སོ། །འདིར་ཁྱད་པར་ལ་སྤྱིར་འཇིག་རྟེན་པའི་ལམ་དང༌། ཉན་རང་གི་ལམ་དང༌། ས་བདུན་པ་མན་ཆད་ལས་ཁྱད་པར་དུ་འཕགས་པ་གསུམ་གསུངས་པ་ལས། འདིར་ནི་རྣམ་པ་ཐམས་ཅད་དུ་ཞེས་གསུངས་པ་སྔ་མ་གསུམ་ག་ལས་ཁྱད་པར་དུ་འཕགས་པའི་ལམ་མོ། །དེ་ཡང་ས་བརྒྱད་པའི་ཟག་མེད་ཆེ་འབྲིང་ཆུང་གསུམ་ས་དགུ་པ་དང༌། བཅུ་པ་ཐོབ་མ་ཐག་དང༌། ས་བཅུ་པའི་དཀྱིལ་སྟོད་གསུམ་དང༌། ས་བཅུ་པའི་སྨད་ཀྱི་ཆེ་འབྲིང་ཆུང་གསུམ་མོ། །གཉིས་པ་ནི། སྦྱོར་བ་དང་པོ་གསུམ་གྱི་སྐབས་ནས་བསྟན་པའི་སྦྱོར་

（ ༡༣༧ན ） མཐོང་སྒོམ་གསུམ་མོ། །གསུམ་པ་ནི། རིམ་གྱིས་སྐྱེ་བ་ཡིན་པས་ཞེས་འདྲ་འབྲེལ་གཉིས་ལས་འདྲ་བ་ཙམ་རྒྱུ་མཚན་དུ་བྱས་པའོ། །བཞི་པ་ནི། ཅིག་ཅར་སྐྱེ་བ་དགག་པར་བྱ་བའི་ཕྱིར་ཞེས་པ་སྟེ། དག་པ་ས་གསུམ་གྱི་ཡེ་ཤེས་འབད་མེད་ལྷུན་གྲུབ་ཏུ་འཇུག་པས་ཅིག་ཅར་སྐྱེའམ་སྙམ་པའི་དོགས་པ་དགག་པའོ། །ལྔ་པ་ནི། སྒོམ་པ་གོང་ནས་གོང་གི་གནས་སྐབས་ཀྱི་ཁྱད་པར་གྱིས་ཞེས་པ་སྟེ། དག་པ་ས་གསུམ་གྱི་གནས་སྐབས་སུ་སྒོམ་པའི་གོ་རིམ་ཡོད་པའི་ཕྱིར་རོ། །ཞེས་པའི་དོན་ནོ། ། དྲུག་པ་ནི། འབད་རྩོལ་དང་བཅས་པའི་སྦྱོར་མཐོང་སྒོམ་གསུམ་མ་ཡིན་ཏེ། དག་པ་སའི་ཡེ་ཤེས་ཡིན་པའི་ཕྱིར་རོ། །མདོར་ན་སྦྱོར་བའི་སྒོམ་པའི་སྐབས་སུ། ། འབད་རྩོལ་གྱིས་སྒོམ་པ་དང༌། འབད་རྩོལ་མེད་པར་སྒོམ་པ་གཉིས་སུ་ངེས་ལ། དང་པོ་ནི། སྦྱོར་ལམ་དང༌། མཐོང་ལམ་དང༌། སྒོམ་ལམ་གྱི་སྐབས་སུ་སྒོམ་ཚུལ་གསུམ་དངོས་སུ་བསྟན་ལ། ཕྱི་མ་ནི་རང་གི་མིང་གིས་མ་སྨོས་པར་སྦྱོར་མཐོང་སྒོམ་གསུམ་གྱི་མིང་གིས་བསྟན་ཏོ། །རྒྱུ་མཚན་སྒོམ་ཚུལ་གཉིས་སུ་དོན་ལ་གནས་ཤིང་བསྟན་ཀྱང་དགོས་ལ། ཕྱི་མ་དངོས་སུ་མ་བསྟན་པ་ནི་དགོས་པའི་དབང་གིས་སོ། །དག་པ་ས་གསུམ་གྱི་ཡེ་ཤེས་གདགས་གཞི་སྦྱོར་མཐོང་སྒོམ་གསུམ་གདགས་ཆོས་སུ་བྱས་ནས་བསྟན་ཀྱང༌། སྦྱོར་བ་དང་པོ་གསུམ་གྱི་སྐབས་ནས་བསྟན་པའི་སྦྱོར་མཐོང་སྒོམ་གསུམ་བཏགས་པ་བ་ཡིན་མི་དགོས་ཏེ། དཔེར་ན་བྲམ་ཟེའི་ཁྱེའུ་གདགས་གཞི། སེང་གེ་གདགས་ཆོས་སུ་བྱས་ནས། བྲམ་ཟེའི་ཁྱེའུ་སེང་གེ་བཏགས་པ་བར་བསྟན་པས། སེང་གེ་བྲམ་ཟེའི་ཁྱེའུ་ཡིན་མི་དགོས་པ་བཞིན་ནོ། །ཆ༨ སློབ་པ་ཕྱིར་མི་ལྡོག་པའི་རྟགས་ཐོབ་པའི་དགེ་འདུན་བཤད་པ། གཉིས་པ་ལ་གཉིས། སྤྱིའི་མཚམས་སྦྱར་བ་དང༌། སོ་སོའི་དོན་བཤད་པའོ༑ ༑དང་པོ་ནི། དེའི་འོག་ཏུ་ཕྱིར་མི་ལྡོག་པའི་དགེ་འདུན་གྱི་མཚན་ཉིད་གསུངས་ཏེ། ཇི་སྐད་བཤད་པའི་ངེས་པར་འབྱེད་པའི་ཆ་དང་མཐུན་པ་ལ་ཕྱིར་མི་ལྡོག་པའི་བྱང་ཆུབ་སེམས་དཔའི་དགེ་འདུན་གྱི་རྟགས་འབྱུང་བས་སོ།

།གཉིས་པ་ནི། མདོ་ལས། དེ་སྐད་ཅེས་བཀའ་བསྩལ་པ་དང༌། བཅོམ་ལྡན་འདས་ལ་ཚེ་དང་ལྡན་པ་རབ་འབྱོར་གྱི་འདི་སྐད་ཅེས་གསོལ་ཏོ། བཅོམ་ལྡན་འདས་ཕྱིར་མི་ལྡོག་པའི་བྱང་ཆུབ་སེམས་དཔའ་སེམས་དཔའ་ཆེན་པོའི་རྣམ་པ་ནི་གང་ལགས། ཞེས་པ་ནས། ཏིང་ངེ་འཛིན་གསུམ་ལ་གནས་ཏེ་སེམས་ཅན་ཡོངས་སུ་སྨིན་པར་བྱེད་དོ། །ཞེས་པའི་བར་གྱིས་ནི་ཕྱིར་མི་ལྡོག་པའི་དགེ་འདུན་བསྟན་ཏོ། །དེ་དག་གི་དོན་བསྡུས་ནས་སྟོན་པ་ལ་གཉིས། སྤྱིའི་དོན་དང༌། ཡན་ལག་གི་དོན་ནོ། །དང་པོ་ལ་གཉིས། ཕྱིར་མི་ལྡོག་པའི་གང་ཟག ཕྱིར་མི་ལྡོག་པའི་རྟགས་སོ། །དང་པོ་ལ་གསུམ། གཞན་གྱི་ལུགས་དགག་པ། རང་གི་ལུགས་བཞག་པ། དེ་ལ་རྩོད་པ་སྤང་བའོ། །དང་པོ་ལ། ཕྱོགས་སྔ་མ་བརྗོད་པ་དང༌། དེ་དགག་པའོ། །དང་པོ་ནི། །ཕྱིར་མི་ལྡོག་པའི་དགེ་འདུན་གྱི་མ་མཐའི་ས་མཚམས་སྦྱོར་ལམ་ནས་བཟུང་ལ། དེ་ཡང་དབང་རྣོན་སྦྱོར་ལམ་ནས་མི་ལྡོག་ཏེ། འགྲེལ་ཆེན་ལས། ལ་ལ་རིགས་མ་ངེས་པ་ཡིན་ཡང༌། དབང་པོ་རྣོན་པོས་ངེས་པར་འབྱེད་པའི་ཆ་དང་མཐུན་པའི་གནས་སྐབས་སུ་ཡང་ཐབས་ཀྱི་ཁྱད་པར་བསམ་གྱིས་མི་ཁྱབ་ （ ༡༣༧བ ） པས་ཕྱིར་མི་ལྡོག་པ་ཉིད་དུ་ངེས་པ་ཡིན་ནོ། །ཞེས་སོ།། དབང་རྟུལ་ས་བརྒྱད་པ་ནས་ངེས་ཏེ། དེ་ཉིད་ལས། ས་བརྒྱད་པ་ལ་ནི་ཐམས་ཅད་ཕྱིར་མི་ལྡོག་པ་ངེས་པ་ཉིད་དུ་བཞག་པའི་ཕྱིར་ཉེས་པ་མེད་དོ། །ཞེས་དང༌། དེ་གཉིས་ཀྱི་ཤུགས་ལ་དབང་འབྲིང་མཐོང་ལམ་ནས་ངེས་སོ། །ཉི་ཁྲི་སྣང་བ་ལས་ཀྱང༌༑ ཕྱིར་མི་ལྡོག་པ་བཀོལ་བ་ནི་དབང་པོ་རྣོན་པོའི་ལམ་ཁོ་ནས་ས་དེ་ཐོབ་པའི་ཕྱིར་རོ། །ཞེས་གསུངས་པས། དབང་པོའི་ཁྱད་པར་འབྱེད་དོ། །ཞེས་མཁས་པ་སྔ་མ་རྣམས་གསུངས་སོ། །ཡང་ཁ་ཅིག་ན་རེ། བྱང་ཆུབ་སེམས་དཔའ་ལ་ཐེག་ཆེན་དུ་རིགས་ངེས་པ་དང༌། ཐེག་དམན་དུ་རིགས་ངེས་པ་དང༌། གང་དུ་ཡང་མ་ངེས་པ་དང་གསུམ་ཡོད་ལ། དང་པོ་ནི་མ་ཡིན་ཏེ། རྟགས་ཀྱི་མཚོན་མི་དགོས་པའི་ཕྱིར་རོ། །གཉིས་པ་ནི་མ་ཡིན་ཏེ། རྟགས་ཀྱི་མཚོན་མ་ནུས་པའི་ཕྱིར་རོ།

།དེས་ན་རྟགས་ཀྱི་ཕྱིར་མི་ལྡོག་པར་མཚོན་པར་བྱེད་པ་ནི་མ་ངེས་པའི་རིགས་ལ་གནས་པ་རྣམས་ཡིན་ནོ། །ཞེས་བཞེད་དོ། །གཉིས་པ་ནི། དེ་ནི་མ་ཡིན་ཏེ། ཐེག་ཆེན་ཚོགས་ལམ་པ་དབང་པོ་ཤིན་ཏུ་རྣོན་པོ་ཡང་བླ་མེད་རྫོགས་པའི་བྱང་ཆུབ་ལས་ཕྱིར་མི་ལྡོག་པར་ངེས་པའི་རྟགས་ཐོབ་པའི་ཕྱིར། རྟགས་སྒྲུབ་སྟེ། རིགས་ཀྱི་སྒོ་ནས་ཕྱིར་མི་ལྡོག་པའི་རྟགས་ཐོབ་པའི་ཕྱིར། དེ་ཡང་རྟགས་གྲུབ་སྟེ། ཐེག་ཆེན་དུ་རིགས་ངེས་པའི་སེམས་དཔའ་ཡིན་པའི་ཕྱིར་རོ། །རིགས་ཀྱི་རྟགས་ཀྱང་གང་ཞེ་ན༑ མདོ་སྡེའི་རྒྱན་ལས། སྦྱོར་བའི་སྔོན་དུ་སྙིང་རྗེ་དང༌། །བཟོད་པ་དང་ནི་མོས་པ་དང༌། །དགེ་ལ་ཡང་དག་སྤྱོད་པ་ནི། །རིགས་ཀྱི་རྟགས་སུ་ཤེས་པར་བྱ། ། ཞེས་གསུངས་པ་ལྟར་རོ། །གཞན་ཡང༌། རྫོགས་པའི་བྱང་ཆུབ་རྣོན་པོ་ཡིས། ། རྟོགས་སླ་རྟུལ་པོས་རྟོགས་དཀར་བཞེད། །ཞེས་གསུངས་པའི་ཕྱིར་ཡང་ཐེག་ཆེན་གྱི་ཚོགས་ལམ་པ་ལ་ཕྱིར་མི་ལྡོག་གི་རྟགས་ཐོབ་པ་ཡོད་པར་གྲུབ་བོ། །གཉིས་པ་ལྟར་ན། རིགས་མ་ངེས་པའི་དོན་ཡང་གང་ལ་བྱེད། གལ་ཏེ་རྐྱེན་གྱི་དབང་གིས་ལམ་གཞན་གྱི་བར་མ་ཆོད་པར་བླ་མེད་བྱང་ཆུབ་ཐོབ་པ་ཡང་སྲིད༑ ཐེག་དམན་གྱི་ལམ་དུ་འཇུག་པ་ཡང་སྲིད་པ་ལ་བྱེད་དོ་ཞེ་ན། ཕྱིར་མི་ལྡོག་པའི་རྟགས་ཐོབ་པར་འགལ་ཏེ། རྐྱེན་གྱི་དབང་གིས་ཐེག་དམན་གྱི་ལམ་དུ་འཇུག་སྲིད་པའི་ཕྱིར་རོ། །གལ་ཏེ་ཕྱིར་མི་ལྡོག་པའི་རྟགས་ཐོབ་ནས་རིགས་ངེས་ཀྱང༌། རྟགས་ཀྱིས་མཚོན་པའི་ཚེ་ན། གཞན་ངོར་རིགས་ངེས་པར་མ་གྲུབ་པས་རིགས་མ་ངེས་པར་འཇོག་གོ །ཞེ་ན། རིགས་ངེས་པའི་བྱང་སེམས་ལ་ཡང་མཚུངས་ཏེ། རིགས་ཀྱི་རྟགས་ཐོབ་ནས་རིགས་ངེས་ཀྱང༌། རིགས་ཀྱི་རྟགས་ཀྱིས་མཚོན་པའི་ཚེ་ན་གཞན་ངོར་རིགས་ངེས་པར་མ་གྲུབ་པས་རིགས་མ་ངེས་པར་མ་གྲུབ་པས་རིགས་མ་ངེས་པར་འཇོག་པའི་ཕྱིར་རོ། །ཞེས་རྣམ་པ་ཀུན་ཏུ་མཚུངས་སོ། ། རྟོགས་པའི་སྒོ་ནས་ཕྱིར་མི་ལྡོག་པའི་རྟགས་ཐོབ་ན་རིགས་ཀྱི་སྒོ་ནས་ཕྱིར་མི་ལྡོག་པའི་རྟགས་མ་ཐོབ་པར་འགལ་བས་དམ་བཅའ་ཙམ་དུ་ཟད་དོ།

།གཉིས་པ་རང་གི་ལུགས་ནི། མདོ་ལས། རྣམ་པ་དེ་དག་དང༌། རྟགས་དེ་དག་དང༌། མཚན་མ་དེ་དག་དང་ལྡན་པའི་བྱང་ཆུབ་སེམས་དཔའ་ཆེན་པོ་ནི་ཕྱིར་མི་ལྡོག་པར་རིག་པར་བྱའོ། །ཞེས་སྤྱིར་བྱང་སེམས་ཙམ་ལས་མ་ （ ༡༣༨ན ） གསུངས་ཀྱང༌། རྗེ་བཙུན་གྱིས་ངེས་འབྱེད་ཡན་ལག་ནས་བཟུང་སྟེ། མཐོང་དང་གོམས་པའི་ལམ་དག་ལ། །བྱང་ཆུབ་སེམས་དཔའ་གང་དག་གནས། །དེ་འདིར་ཕྱིར་མི་ལྡོག་པའི་ཚོགས། །ཞེས་དབང་པོ་རྣོ་རྟུལ་གྱི་ཁྱད་པར་མ་ཕྱེ་བ་ངེས་པའི་དབང་དུ་བྱས་ནས་མ་མཐའ་སྦྱོར་ལམ་དང༌། ཡ་མཐའ་སྒོམ་ལམ་དུ་འཇོག་པ་མདོའི་དགོངས་པར་བཀྲལ་ལོ། །ཐེག་ཆེན་སྦྱོར་ལམ་ནས་ཕྱིར་མི་ལྡོག་པར་ངེས་པའི་དབང་དུ་མཛད་ལ། པཎྜི་ཏ་འབུམ་པས་ཀྱང༌། ངེས་འབྱེད་ཐོབ་ནས་ཕྱིར་མི་ལྡོག་པར་འགྱུར་བ་ཡིན་པས་དགེ་འདུན་ཇི་སྐད་དུ་བཤད་པའི་ངེས་པར་འབྱེད་པ་དང་ལྡན་པ་ལས་འབྱུང་བས་ཞེས་མཚམས་སྦྱར་གྱི་དོན་དུ་འཆད་དོ། །ཐེག་ཆེན་ཚོགས་ལམ་ནས་རང་རྒྱུད་ལ་ཕྱིར་མི་ལྡོག་གི་རྟགས་ཐོབ་པ་ཡོད་ཀྱང༌། སྒོམ་བྱུང་གིས་དབང་མ་ཐོབ་པས། རྗེས་ཐོབ་ལུས་ངག་གི་ཐ་སྙད་བཟུང་སླ་བ་མེད་པས་གཞན་ངོར་ཕྱིར་མི་ལྡོག་པའི་ཐ་སྙད་ཀྱིས་མ་གསུངས་པ་ཙམ་ཡིན་ཏེ། ཆོས་ཀྱི་བཤེས་གཉེན་གྱིས་ཚིག་གསལ་ལས། རང་གི་རྒྱུད་ངེས་པའི་རྒྱུ་མཚན་གཙོ་བོར་མཛད་པར་ཞིག་ན། ཐར་པའི་ཆ་དང་མཐུན་པའི་དགེ་བའི་རྩ་བ་འདི་ཡང་ཕྱིར་མི་ལྡོག་པར་བརྗོད་མོད། རང་གི་རྟོགས་པ་དང་འཚམ་པར་གཞན་ཡིད་ཆེས་པར་བྱེད་པའི་ཡོན་ཏན་རྣམས་འདི་ལ་མེད་པས་ན། དེའི་ཕྱིར། རང་ལ་དངོས་པོ་དེས་ཀྱང་ངེས་པར་བྱེད་པའི་རྟགས་བཟུང་སླ་བ་ཡང་མེད་པའི་ཕྱིར་ཐ་སྙད་གདགས་པའི་གཞིར་མ་གྱུར་པས་ན་ཕྱིར་མི་ལྡོག་པའོ་ཞེས་གཞན་དུ་ཡང་མ་གསུངས་ཏེ། ཞེས་གསུངས་པས་སོ། །འགྲེལ་པ་འདི་ཚོགས་ལམ་ན་ཕྱིར་མི་ལྡོག་པའི་རྟགས་ཐོབ་པ་མེད་པའི་ཤེས་བྱེད་དུ་འདྲེན་པ་ནི་འགྲེལ་པའི་དོན་མ་རྟོགས་པའོ། །བྱང་སེམས་འཕགས་པ་ཐམས་ཅད་ཀྱང་ཕྱིར་མི་ལྡོག་གི་རྟགས་ཐོབ་པ་ཡིན་ཏེ།

ཐམས་ཅད་ཀྱང་དོན་དམ་པའི་སེམས་བསྐྱེད་ཐོབ་པར་མཚུངས་པའི་ཕྱིར་དང༌། དེ་ནི་ཐབས་ལ་མཁས་པ་ཡིས། །ཡང་དག་ཉེ་བ་ཉིད་དུ་བཤད། །ཅེས་གསུངས་པའི་ཕྱིར་རོ། །གསུམ་པ་ནི། གལ་ཏེ་ཚོགས་ལམ་ན་ཕྱིར་མི་ལྡོག་གི་རྟགས་ཐོབ་པ་ཡོད་ན༑ མ་མཐའ་ཐེག་ཆེན་སྦྱོར་ལམ་ནས་གསུངས་པ་དང་འགལ་ལོ་ཞེ་ན། འོ་ན་ཐེག་ཆེན་སྒྲུབ་པའི་རྟེན་རང་བཞིན་གནས་རིགས་ཐེག་ཆེན་ཚོགས་ལམ་ནས་ཡོད་དམ་མེད། ཡོད་ན། རྟོགས་པ་ཡི་ནི་ཆོས་དྲུག་དང༌། །ཞེས་མ་མཐའ་སྦྱོར་ལམ་ནས་གསུངས་པ་དང་འགལ་ལོ་ཞེས་མཚུངས་པ་སྒྲེ་ལ། མེད་ན། བརྟེན་པ་ཐེག་ཆེན་གྱི་སྒྲུབ་པ་མེད་པར་འགྱུར་རོ། །ཡང་གལ་ཏེ་དབང་པོའི་ཁྱད་པར་མེད་ན། སྔར་དྲངས་པའི་འགྲེལ་ཆེན་གྱི་ལུང་དང་འགལ་ལོ་ཞེ་ན། སྐྱོན་མེད་དེ། དེ་ནི་བསམ་སྦྱོར་གཉིས་ཀའི་སྒོ་ནས་ཕྱིར་མི་ལྡོག་གི་རྟགས་ཐོབ་པའི་ས་མཚམས་བསྟན་པ་ཡིན་ཏེ། ས་བདུན་པ་མན་ཆད་ཀྱི་དབང་རྟུལ་གྱི་རྗེས་ཐོབ་ཏུ་རང་ཉིད་ཞི་བདེ་དོན་གཉེར་གྱི་བློ་སྐྱེ་བ་སྲིད་པའི་ཕྱིར་རོ། །དེ་སྐད་དུ་ཡང་རྡོ་རྗེ་རྩེ་མོའི་རྒྱུད་ལས། རྒྱལ་བའི་སྲས་པོ་ས་ཐོབ་ཀྱང༌། །བློ་བརྟན་པ་ནི་མ་ཡིན་ཏེ། །ཇི་སྲིད་ས་བརྒྱད་མ་ཐོབ་པར། །དེ་སྲིད་ཐེག་པ་དམན་གྱིས་འཇིགས། །ཞེས་དང༌། འཇམ་དཔལ་རྣམ་པར་རོལ་པའི་མདོ་ལས། ས་བདུན་པ་ལ་གནས་པའི་བྱང་ཆུབ་སེམས་དཔའ་ཡིད་སླར་ལོག་ནས་ཉན་ （ ༡༣༨བ ） ཐོས་དང་རང་སངས་རྒྱས་སུ་ལྟུང་བ་ནི་འདི་ལྟ་སྟེ། ཙན་དན་དང་སྟེའུ་དང༌། ཞེས་པ་དང༌། ཉི་ཁྲི་སྣང་བར་ཡང༌༑ སྐད་ཅིག་མ་གསུམ་པ་ལ་ནི་རྗེས་སུ་ཤེས་པ་དང་འབྲེལ་བས། ཉན་ཐོས་ལ་སོགས་པའི་སར་ལྟུང་བ་སྲིད་དེ། ཞེས་སོགས་གསུངས་པ་རྣམས་ནི་བསམ་པའི་སྒོ་ནས་ཕྱིར་ལྡོག་པ་ཙམ་ལ་དགོངས་སོ། །ལུང་འདི་རྣམས་སྒྲ་ཇི་བཞིན་པར་ཁས་ལེན་པར་ནི་མི་རིགས་ཏེ། གཞན་དུ་ན་ཐེག་ཆེན་འཕགས་པ་དོན་དམ་པའི་སེམས་བསྐྱེད་པས་ཉམས་པར་འགྱུར་བ་དང༌། བྱང་སེམས་ཀྱི་བསླབ་པ་ལས་ཉམས་པར་འགྱུར་རོ། །འདོད་པར་མི་ནུས་ཏེ།

ཆོས་ཉིད་ཀུན་འགྲོའི་དོན་རྟོགས་པར་གསུངས་པ་དང༌། བསླབ་པ་ཀུན་ལས་བཏུས་ལས། སར་ཆུད་པའི་བྱང་ཆུབ་སེམས་དཔའ་ལ་ནི་ལྟུང་བ་ཡང་མེད་ལ། བསླབ་པར་བྱ་བ་ཡང་བསམ་གྱིས་མི་ཁྱབ་པའི་ཕྱིར་རོ། །ཞེས་གསུངས་པ་དང༌། བསྡུ་བ་ལས་ཀྱང༌། སར་ཆུད་པའི་བྱང་ཆུབ་སེམས་དཔའ་རྫོགས་པའི་བྱང་ཆུབ་ལས་ཕྱིར་ལྡོག་པ་དེ་ནི་གནས་མ་ཡིན་ཞིང་སྐབས་མེད་དོ་ཞེས་གསུངས་པའི་ཕྱིར་རོ། །གཉིས་པ་ཕྱིར་མི་ལྡོག་པའི་རྟགས་ནི། ཐབས་ཤེས་ཁྱད་པར་ཅན་གྱིས་བླ་མེད་བྱང་ཆུབ་འབྱུང་རུང་སྒྲུབ་པ་རང་བཞིན་གྱི་རྟགས་ཡིན་ཏེ། མདོ་ལས། རྣམ་པ་དེ་དག་དང༌། རྟགས་དེ་དག་དང༌། མཚན་མ་དེ་དག་དང་ལྡན་པའི་བྱང་ཆུབ་སེམས་དཔའ་སེམས་དཔའ་ཆེན་པོ་ཕྱིར་མི་ལྡོག་པར་བཟུང་བར་བྱའོ། །ཞེས་པའི་ཐད་དུ་འགྲེལ་ཆེན་གྱིས། བཟུང་བར་བྱའོ་ཞེས་གསུངས་པ་ནི། རྒྱུ་ཚོགས་པ་ལས་འབྲས་སྐྱེ་བར། །རྗེས་སུ་དཔོག་པ་གང་ཡིན་པ། །དོན་གཞན་ལ་ནི་མི་ལྟོས་ཕྱིར༑ ༑དེ་ནི་རང་བཞིན་ཡིན་པར་བརྗོད། །ཞེས་བྱ་བའི་ཚུལ་རུང་བ་ཉིད་ཀྱི་རྗེས་སུ་དཔོག་པར་བཟུང་བར་བྱའོ། །ཞེས་པའི་དོན་ཏོ། །ཞེས་སོ། །ཐབས་ཤེས་ཁྱད་པར་ཅན་ལ་མི་འཁྲུལ་བའི་ལུས་ངག་གི་ཐ་སྙད་ནི་འབྲས་བུའི་རྟགས་ཡིན་ཏེ། ས་བཅུ་པ་ལས། དུ་བ་ལས་ནི་མེར་ཤེས་དང༌། །ཆུ་སྐྱར་ལས་ནི་ཆུར་ཤེས་པ། །བྱང་ཆུབ་སེམས་དཔའ་བློ་ལྡན་གྱི། །རིགས་ནི་མཚན་མ་དག་ལས་ཤེས། །ཞེས་སོ། ། མཉམ་རྗེས་གང་དུ་ཡང་མ་ཕྱེ་བའི་ཐབས་ཤེས་ཙམ་སྒྲུབ་པ་ཡིན་གྱི། མཉམ་བཞག་ནི་མ་ཡིན་ཏེ། དེ་ལྟ་མ་ཡིན་ན་རྣལ་འབྱོར་པའི་རྒྱུད་ལ་སོ་སོ་རང་གིས་རིག་པར་བྱ་བའི་སྐད་ཅིག་མ་རྣམས་ཇི་ལྟར་གཞན་ཡིད་ཆེས་པར་བྱེད་པའི་མཚན་ཉིད་ཡིན། ཞེས་གསུངས་པའི་ཕྱིར་རོ། །གལ་ཏེ། འདི་ནི་འདི་ལྟའམ་མ་ཡིན་ཞེས། །གཞན་ལ་སྐྱོན་ལྡན་སྐྱོན་མེད་པའི། །ཚད་མ་རྣམས་ནི་རྙེད་དཀའི་ཕྱིར༑ ༑རྟོགས་དཀའ་ཞེས་ནི་གཞན་གྱི་ཤེས། །ཞེས་ཕྱི་རོལ་གྱི་མཚན་མ་ལས་སེམས་ཀྱི་ཡོན་ཏན་དཔོག་པའི་རྟགས་འཁྲུལ་བར་བཤད་པ་མ་ཡིན་ནམ་ཞེ་ན།

དེ་ནི་མཐའ་ལེགས་པར་མ་བརྟག་པའི་ལུས་ངག་གིས་ཐ་སྙད་ཙམ་ལས་གཞན་གྱི་སྐྱོན་ཡོན་སྒྲུབ་མི་ནུས་པར་བཤད་པ་ཡིན་གྱི། འདིར་ནི་མཐའ་ལེགས་པར་བརྟགས་ཀྱང་གཞན་དུ་མི་འགྱུར་བའི་ལུས་ངག་གི་ཐ་སྙད་ཁྱད་པར་ཅན་རྟགས་སུ་འདོད་པས་སྐྱོན་མེད་དོ། །གཉིས་པ་ལ་གསུམ། མདོར་བསྟན། རྒྱས་པར་བཤད། དོན་བསྡུ་བའོ༑ ༑དང་པོ་ལ་གཉིས་ལས། རྩ་བ་ནི། ཕྱིར་མི་ལྡོག་པའི་བྱང་ཆུབ་སེམས་དཔའ་ནི་ཐེག་པ་ཆེན་པོའི་ངེས་འབྱེད་ཡན་ལག་ནས་བཟུང་སྟེ་ （ ༡༣༩ན་ ） མཐོང་བའི་ལམ་དང༌། སྒོམ་པའི་ལམ་དག་ལ། གང་དག་གནས་པའི་བྱང་སེམས་དེ། སྐབས་འདིར་ཕྱིར་མི་ལྡོག་པའི་ཚོགས་ཏེ་དགེ་འདུན་ཡིན་ནོ། །འགྲེལ་པ་ནི། བྱང་ཆུབ་སེམས་དཔའ་སློབ་པ་ཕྱིར་མི་ལྡོག་པའི་དགེ་འདུན་ཡྀན་ནོ། །གང་ཞེ་ན། བདུད་བཞིའི་གཡུལ་ལས་རྒྱལ་བའི་དཔའ་བོ་གང་དག་ཕྱིར་མི་ལྡོག་ཏུ་མཚོན་པའི་རྟགས་ཉི་ཤུ་དང༌། བཅུ་དྲུག་པོ་དེ་དང༌། ཟབ་མོ་བརྒྱད་པོ་དེ་རྟོགས་ཤིང་ཐོབ་པའི་ཚུལ་གྱིས་ངེས་པར་འབྱེད་པའི་ཆ་དང་མཐུན་པ་བཞི་དང༌། མཐོང་བའི་ལམ་དང༌། སྒོམ་པའི་ལམ་འོག་ནས་འཆད་པར་འགྱུར་བ་ལ་གནས་པ་དེ་དག་ནིའོ། །གཉིས་པ་ལ་གསུམ། སྦྱོར་ལམ་དང༌། མཐོང་ལམ་པ་དང༌། སྒོམ་པ་ལ་ཕྱིར་མི་ལྡོག་པའི་རྟགས་སོ། །དང་པོ་ལ་གཉིས། མདོར་བསྟན་པ་དང༌། རྒྱས་པར་བཤད་པའོ། །དང་པོ་ལ་གསུམ་ལས། སྔ་འགྲེལ་ནི། དེ་རྣམས་ཀྱི་ཞེས་པ་ནས༑ མཚན་ཉིད་ཞེས་པའི་བར་རོ། །རྩ་བ་ནི། ཕྱིར་མི་ལྡོག་པའི་མཚན་ཉིད་འདི་གསུངས་སོ། །གང་གི་ན། ངེས་འབྱེད་ཡན་ལག་ལ་གནས་པའི། །བྱང་སེམས་ཀྱིའོ། །གང་ན། གཟུགས་ལ་སོགས་པ་ལྡོག་པ་དང༌། །སོགས་པ་ཐེ་ཚོམ་མེད་པ་སོགས་རྟགས་རྣམ་པ་ཉི་ཤུར་བརྗོད་པ་ཡིས་སོ། །འགྲེལ་པ་ནི། ཤེས་པར་བྱ་བ་ཡིན་ནོ། །གང་ན། ངེས་པར་འབྱེད་པའི་ཆ་དང་མཐུན་པ་ལ་གནས་པའི་བྱང་སེམས་རྣམས་ཀྱི་ཕྱིར་མི་ལྡོག་པའི་མཚན་ཉིད་དོ། །གང་གིས་ན༑ གཟུགས་ལ་སོགས་པ་ལས་ལྡོག་པ་དང༌། ཐེ་ཚོམ་མེད་པ་དང༌། སོགས་པ་མི་ཁོམས་པ་ཟད་པ་ལ་སོགས་པའི་རྣམ་པ་ཉི་ཤུས་སོ།

།གཉིས་པ་ལ་གསུམ་ལས། །སྔ་འགྲེལ་ནི། ཡང་ལྡོག་པ་ཞེས་པ་ནས། ཚིགས་སུ་བཅད་པ་དྲུག་པོ་ཞེས་པའི་བར་རོ། །རྩ་བ་ནི། རྫོགས་པའི་བྱང་ཆུབ་ལས་ཕྱིར་མི་ལྡོག་གོ །གང་ན། ཐེག་ཆེན་གྱི། དྲོད་དང་རྩེ་མོ་བཟོད་བཅས་དང༌༑ ༑ཆོས་མཆོག་རྣམས་ལ་གནས་པ་ནིའོ། །གང་གིས་ན། བཅུ་གཅིག་དང༌༑ དྲུག་དང༌། གཉིས་དང༌། གཅིག་སྟེ། རྟགས་ནི་ཉི་ཤུ་པོ་དེ་དག་གིས་གོ་རིམ་བཞིན་དུའོ། །དེ་ཡང་གང་ཞེ་ན། གཟུགས་ལ་སོགས་ལས་ལྡོག་པ་དང༌། ། ཞེས་པ་ནས། གོས་ལ་སོགས་པ་གཙང་བ་དང༌། །ཞེས་པའི་བར་གྱིས་ནི། དྲོད་ལ་གནས་པའི་སེམས་དཔའ་ཕྱིར་མི་ལྡོག་ཏུ་སྒྲུབ་པའི་རྟགས་བཅུ་གཅིག་གོ། ལུས་ལ་སྲིན་བུ་རྣམས་མི་འབྱུང༌། །ཞེས་པ་ནས། གཞན་གྱི་དོན་དུ་དམྱལ་འཚོལ་དང༌། །ཞེས་པའི་བར་གྱིས་ནི་རྩེ་མོའི་སྐབས་ཀྱི་དྲུག་བསྟན་ཏོ། ། གཞན་གྱིས་ཞེས་སོགས་རྐང་པ་གསུམ་གྱིས་བཟོད་པའི་སྐབས་ཀྱི་རྟགས་གཉིས་བསྟན་ཏོ། །སངས་རྒྱས་དགྱེས་པའི་སྤྱོད་པ་སྟེ། །ཞེས་པས་ནི་ཆོས་མཆོག་གི་སྐབས་ཀྱི་རྟགས་གཅིག་བསྟན་ཏོ། །འགྲེལ་པ་ནི། བླ་ན་མེད་པའི་བྱང་ཆུབ་ལས་ཕྱིར་མི་ལྡོག་པ་ཡིན་པར་ཤེས་པར་བྱའོ། །གང་ན། དྲོད་དང༌། རྩེ་མོ་དང༌། བཟོད་པ་དང༌། ཆོས་ཀྱི་མཆོག་རྣམས་ལ་གནས་པའི་བྱང་ཆུབ་སེམས་དཔའ་རྣམས་སོ། །གང་གིས་ན། གོ་རིམ་བཞིན་དུ་དྲོད་ཀྱི་བཅུ་གཅིག རྩེ་མོའི་དྲུག བཟོད་པའི་གཉིས། ཆོས་མཆོག་གཅིག་སྟེ། རྟགས་ཉི་ཤུ་པོ་འདི་དག་གིས་སོ། ། དེ་ཡང་གང་ཞེ་ན། ཆོས་ཐམས་ཅད་དོན་དམ་པར་ངོ་བོ་ཉིད་མེད་པར་རྟོགས་པ་ཉིད་ཀྱི་གཟུགས་ལ་སོགས་

（ ༡༣༩བ ） པའི་ཆོས་ལས་ཞེན་པ་ལྡོག་པ་དང་དཀོན་མཆོག་གི་ཡོན་ཏན་ཤེས་ནས་ཡིད་ཆེས་པའི་དད་པ་ཐོབ་པས་སྐྱབས་གནས་ལ་ཐེ་ཚོམ་ཟད་ཅིང་ལྷ་གཞན་དག་ལ་མི་བརྟེན་པ་དང༌། མི་ཁོམ་པའི་གནས་སུ་མི་སྐྱེ་བའི་སྨོན་ལམ་འགྲུབ་པས་ལས་འབྲས་ལ་སྐུར་པ་འདེབས་པའི་ལོག་པར་ལྟ་བ་ཅན་དང༌། དམྱལ་བར་སྐྱེ་བ་དང༌། ཡི་དྭགས་སུ་སྐྱེ་བ་དང༌། དུད་འགྲོར་སྐྱེ་བ་དང༌༑ སངས་རྒྱས་དང༌། ཉན་ཐོས་ཀྱི་བཀའ་མི་ཐོས་པ་དང༌། བསྟན་པ་དང་འཁོར་རྣམ་བཞི་མེད་པའི་ཡུལ་མཐའ་འཁོབ་ཏུ་སྐྱེ་བ་དང༌། ཡིད་ཀྱི་དབང་པོ་མ་ཚང་བའི་གླེན་པ་དང༌། ལྕེ་དབང་མ་ཚང་བ་ལྐུགས་པའི་དངོས་པོ་དང༌། འདུ་ཤེས་མེད་པའི་སེམས་ཅན་དང༌། གཟུགས་མེད་དུ་སྐྱེས་པའི་སོ་སྐྱེ་སྟེ། ལྷ་ཚེ་རིང་པོར་སྐྱེ་བ་ཞེས་བྱ་བ་དམ་པའི་ཆོས་སྒྲུབ་ཏུ་མི་ཁོམ་པའི་གནས་བརྒྱད་ནི། དམྱལ་བ་ཡི་དྭགས་དུད་འགྲོ་དང༌། །ཀླ་ཀློ་ཚེ་རིང་ལྷ་དང་ནི། །ལོག་ལྟ་སངས་རྒྱས་ཀྱིས་སྟོང་པ། །ལྐུགས་པ་འདིར་ནི་མི་ཁོམ་བརྒྱད། །ཞེས་པ་ལྟར་རོ། །སྙིང་རྗེས་བདག་དང་གཞན་དགེ་བ་བཅུའི་ཆོས་ལ་སྦྱོར་བ་དང༌། བདག་གི་བདེ་བ་དང་གཞན་གྱི་སྡུག་བསྔལ་བསམ་པ་ཐག་པས་བརྗེ་བ་ཉིད་ཀྱིས་སེམས་ཅན་གཞན་གྱི་ཡུལ་ལམ་རྒྱུད་ལ་འབྲས་བུ་སྨིན་པར་ཡོངས་སུ་བསྔོས་པའི་སྦྱིན་པ་ལ་སོགས་པ་སྦྱོང་བ་དང༌། ཆོས་སྐྱེ་མེད་ཡང་དག་པར་རྟོགས་པ་ཉིད་ཀྱིས་སྟོང་ཉིད་ཟབ་མོའི་དོན་ལ་ཡང་སོམ་ཉི་མི་བྱེད་པ་དང༌། སྒོ་གསུམ་གཞན་ལ་ཕན་པ་ཉིད་དུ་ཞུགས་པས་བྱམས་པས་ཟིན་པའི་ལུས་དང༌། ངག་དང༌། ཡིད་ཀྱི་ལས་དང༌། བསླབ་པ་གསུམ་ལ་བརྩོན་པའི་སྦྱོར་བ་ཕུན་སུམ་ཚོགས་པས་སྒྲིབ་པ་ལྔ་པོ་དག་དང་མི་འགྲོགས་པ་སྟེ་ལྔ་ནི་འདོད་པའི་ཡོན་ཏན་ལ་སྲེད་པའི་འདུན་པ་དང༌། གཞན་ལ་ཀུན་ནས་མནར་སེམས་པའི་གནོད་སེམས་དང༌། གཉིད་དང་རྨུགས་པ་གཉིས་གཅིག་ཏུ་བྱས་པ་དང༌། སེམས་འཕྲོ་བའི་རྒོད་པ་དང༌། ཡིད་ལ་བཅག་པའི་འགྱོད་པ་གཉིས་ཀྱང་གཅིག་ཏུ་བྱས་པ་དང༌།

གཏན་ལ་མི་ཕེབས་པ་ཐེ་ཚོམ་མོ༑ ༑ཉོན་མོངས་ཀྱི་གཉེན་པོ་སྟོང་ཉིད་རྣམ་པར་སྒོམ་པ་ཉིད་ཀྱིས་མ་རིག་པ་ལ་སོགས་པ་ལྟ་བ་ལྔའི་བག་ལ་ཉལ་ཐམས་ཅད་ཉམས་སྨད་པའི་སྒོ་ནས་འཇོམས་པ་དང༌། རྟག་ཏུ་མཉམ་པར་བཞག་པ་སྟེ་མ་ཡེངས་པ་ཉིད་ཀྱིས་སྤྱོད་ལམ་ཐམས་ཅད་དྲན་པ་དང་ཤེས་བཞིན་དང་ལྡན་པ་དང༌། ཕྱི་ནང་གི་གཙང་སྦྲ་ཀུན་ཏུ་སྤྱོད་པ་ཉིད་ཀྱིས་ཆོས་གོས་དང༌། མལ་ཆ་ལ་སོགས་པ་ཡོངས་སུ་སྦྱོང་བ་གཙང་ཞིང་དམ་པས་སྨད་དུ་མེད་པ་ཞེས་བྱ་བ་རྣམ་པ་བཅུ་གཅིག་ནི་དྲོད་ཀྱི་རྟགས་སོ། །དགེ་བའི་རྩ་བ་འཇིག་རྟེན་དྲོད་མན་ཆད་ཐམས་ཅད་ལས་མངོན་པར་འཕགས་པ་ཉིད་ཀྱིས་ལུས་ལ་སྲིན་བུའི་རིགས་བརྒྱད་ཁྲི་མི་འབྱུང་བ་དང༌། དགེ་བའི་རྩ་བ་ལྷག་བསམ་རྣམ་པར་དག་པས་སེམས་གྱ་གྱུ་ཉན་རང་གི་ཡིད་ལ་བྱེད་པ་མེད་པ་དང༌། རང་དོན་དུ་རྙེད་པ་དང༌། བཀུར་སྟི་དང༌། གྲགས་པ་ལ་སོགས་པ་ལ་མི་ལྟ་བ་ཉིད་ཀྱིས་གོས་ཕྱག་དར་ཁྲོད་པ་ཉིད་ལ་སོགས་པ་སྦྱངས་པའི་ཡོན་ཏན་བཅུ་གཉིས་ཡང་དག་པར་ལེན་པ་དང༌། སྦྱིན་པ་ལ་སོགས་པའི་ཕ་རོལ་ཏུ་ཕྱིན་པ་དྲུག་གིས་ཉན་རང་ལས་ཁྱད་ （ ༡༤༠ན ） པར་དུ་འཕགས་པར་སྒྲུབ་པས་དེ་དག་དང་འགལ་བ་སེར་སྣ་དང༌། འཆལ་པའི་ཚུལ་ཁྲིམས་ལ་སོགས་པ་མེད་པ་དང༌། ཆོས་ཐམས་ཅད་བདེན་མེད་དུ་ཡང་དག་པར་སྡུད་པ་ཉིད་ཀྱིས་ཆོས་ཉིད་དང་མི་འགལ་བར་ཤེས་རབ་ཀྱི་ཕ་རོལ་དུ་ཕྱིན་པའི་རྣལ་འབྱོར་དང་ལྡན་པར་འགྲོ་བ་དང༌། སྙིང་རྗེ་འགྲོ་བ་ཐམས་ཅད་བདག་ཉིད་ཀྱི་ཕྱིར་རམ་བདག་གི་བར་བྱས་པ་ཉིད་ཀྱིས་སེམས་ཅན་གཞན་གྱི་དོན་དུ་དམྱལ་བར་ཡང་འགྲོ་བར་འདོད་པ་ཞེས་བྱ་བ་རྣམ་པ་དྲུག་ནི་རྩེ་མོའི་རྟགས་སོ། །སྟོང་ཉིད་རྟོགས་པ་ལ་ཡིད་ཆེས་པའི་ཆོས་ཉིད་ཀྱིས་གཞན་གྱིས་ལམ་གཞན་ལ་དཀྲི་བར་མི་བཏུབ་པ་དང༌། སངས་རྒྱས་ཉིད་ཀྱི་ཐབས་ཕྱིན་དྲུག་ཤེས་པ་ལ་མཁས་པ་ཉིད་ཀྱིས། ལམ་ལྟར་བཅོས་པ་ཉེ་བར་སྟོན་པའི་བདུད་ལ་བདུད་ཉིད་དུ་རྟོགས་པ་ཞེས་བྱ་བ་རྣམ་པ་གཉིས་ནི་བཟོད་པའི་རྟགས་སོ།

།སྦྱིན་སོགས་འཁོར་གསུམ་གྱི་དྲི་མ་རྣམ་པར་དག་པས་སྒོ་གསུམ་གྱི་སྤྱོད་པ་ཐམས་ཅད་ལ་སངས་རྒྱས་དགྱེས་པ་ཞེས་བྱ་བ་གཅིག་གིས་ཆོས་མཆོག་གི་རྟགས་བསྟན་ཏོ། །གཉིས་པ་ལ་གཉིས། མདོར་བསྟན། རྒྱས་པར་བཤད་པའོ། །དང་པོ་ལ་གསུམ་ལས། སྔ་འགྲེལ་ནི། ངེས་པར་འབྱེད་པའི་ཆ་དང་མཐུན་པ་ཞེས་པ་ནས། གསུངས་པ་ཞེས་པའི་བར་རོ། །རྩ་བ་ནི། མཚན་ཉིད་ཡིན་པར་ཤེས་པར་བྱའོ། ། གང་གིས་ན། བྱང་ཆུབ་སེམས་དཔའ་ཕྱིར་མི་ལྡོག་པའི་འོ། །གང་ན། མཐོང་བའི་ལམ་ལ་བཟོད་པ་དང༌། །ཤེས་པའི་སྐད་ཅིག་བཅུ་དྲུག་ནིའོ། །འགྲེལ་པ་ནི། ཕྱིར་མི་ལྡོག་པའི་མཚན་ཉིད་ཡིན་ནོ། །གང་གིས་ན། བྱང་ཆུབ་སེམས་དཔའ་མཐོང་བའི་ལམ་ལ་གནས་པ་རྣམས་ཀྱིའོ། །གང་ན། སྡུག་བསྔལ་ལ་སོགས་པའི་བདེན་པ་བཞིའི་སྒོ་ནས་ཆོས་ཤེས་པའི་བཟོད་པ་བཞི་དང༌། རྗེས་སུ་ཤེས་པའི་བཟོད་པ་བཞི་དང༌། ཆོས་ཤེས་པ་བཞི་དང༌། རྗེས་སུ་ཤེས་པ་བཞི་སྟེ་སྐད་ཅིག་མ་བཅུ་དྲུག་ནིའོ༑ ༑གཉིས་པ་ལ་གསུམ་ལས། སྔ་འགྲེལ་ནི། སྐད་ཅིག་མ་ཞེས་པ་ནས། གསུངས་པ་ནི། ཞེས་པའི་བར་རོ། །རྩ་བ་ནི། ཕྱིར་མི་ལྡོག་པའི་རྟགས་དག་ཡིན་ནོ༑ ༑གང་གིས་ན། བློ་ལྡན་མཐོང་བའི་ལམ་གནས་ཀྱིའོ། །གང་ན། དེ་འདྲའི་སྐད་ཅིག་བཅུ་དྲུག་ནིའོ། །བཅུ་དྲུག་པོ་གང་ཞེ་ན། སྡུག་བསྔལ་གྱི་བཞི་ན། གཟུགས་སོགས་འདུ་ཤེས་ལྡོག་པ་དང༌། །ཞེས་པ་ནས། ཡན་ལག་ཡོངས་སུ་ཟད་པ་དང༌། །ཞེས་པའི་བར་དང༌། ཀུན་འབྱུང་གི་བཞི་ནི། ལུས་སེམས་ཞེས་པ་ནས༌། འཚོ་བ་རྣམ་པར་དག་ཉིད་དང༌། །ཞེས་པའི་བར་དང༌། འགོག་བདེན་གྱི་བཞི་ནི། ཕུང་སོགས་ཞེས་པ་ནས། གཡུལ་འགྱེད་ཞེས་པའི་བར་དང༌། ལམ་བདེན་གྱི་བཞི་ནི༑ སེར་སྣ་ལ་སོགས་པ་ཞེས་པ་ནས། ཆོས་ཀྱི་དོན་དུ་སྲོག་གཏོང་བ། །ཞེས་པའི་བར་གྱིས་བསྟན་ཏོ། །འགྲེལ་པ་ལ་གཉིས། རྣམ་པ་རྒྱས་པར་བཤད། དོན་བསྡུས་ཏེ་རྟགས་ཀྱི་ངོ་བོ་བསྟན་པའོ། །དང་པོ་ལ་བཞི། སྡུག་བསྔལ། ཀུན་འབྱུང༌། འགོག་པ། ལམ་གྱི་རྣམ་པའོ། །དང་པོ་ནི། སྡུག་བསྔལ་གྱི་རྣམ་པ་ཡིན་ནོ།

།གང་ཞེ་ན། དོན་དམ་པར་རང་གི་མཚན་ཉིད་སྟོང་པ་ཉིད་ཀྱིས་གཟུགས་ལ་སོགས་པ་ནས་རྣམ་མཁྱེན་གྱི་བར་ཆོས་སུ་བདེན་པར་རྟོག་པ་ལས་ལྡོག་པ་དང༌། སངས་རྒྱས་ལ་སོགས་པས་རྒྱུད་བྱིན་གྱིས་བརླབས་པས་བདུད་ཀྱི་སེམས་བསྐྱེད་ལས་དབྱེ་བར་མི་ནུས་པས་བླ་ན་མེད་པའི་བྱང་ཆུབ་ཀྱི་སེམས་བརྟན་པ་ཉིད་དང༌། ཐེག་པ་ཆེན་པོའི་ཆོས་སེམས་བསྐྱེད་དང་སྨོན་ལམ་སོགས་ཁྱད་པར་ཅན་སྒྲུབ་པས། ཉན་ཐོས་དང་རང་སངས་རྒྱས་ཀྱི་ཐེག་པ་ལས་སེམས་རྣམ་པར་ལྡོག་པ་དང༌། ཆོས་རབ་ཏུ་རྣམ་པར་འབྱེད་པའི་སྟོང་ཉིད་རྟོགས་པའི་མཐུས་བསམ་གཏན་བཞི་དང༌། གཟུགས་མེད་པས་སྙོམས་པར་འཇུག་པ་བཞི་དང༌། ལ་སོགས་པས་འགོག་པ་ལ་སྙོམས་པ་འཇུག་ཀྱང་རྣམ་སྨིན་མངོན་དུ་མི་བྱེད་པས་དེ་དག་གི་སྐྱེ་བའི་ཡན་ལག་ཡང་དག་པར་ཡོངས་སུ་ཟད་པ་ཞེས་བྱ་བ་དང་བཞི་ནིའོ། །གཉིས་པ་ནི། ཀུན་འབྱུང་བའི་རྣམ་པ་ཡིན་ནོ། །མཐོང་སྤང་གི་མི་དགེ་བ་དང་བྲལ་བ་ཉིད་ཀྱིས་ལུས་དང་སེམས་ཡང་བ་དང༌། ཐབས་གང་གིས། སེམས་ཅན་འདུལ་བའི་ཐབས་ལ་མཁས་པའི་མཐུས་སྒྱུ་མ་ལྟ་བུར་མངོན་པར་ཞེན་པ་མེད་པར་འདོད་པའི་ཡོན་ཏན་ལ་ཉེ་བར་སྤྱོད་པ་དང༌། ཡུལ་གྱི་ཉེས་དམིགས་སྡུག་བསྔལ་བསྐྱེད་པ་སོགས་མཐོང་བས་རྟག་ཏུ་ཚངས་པར་སྤྱོད་པ་ཉིད་དང༌༑ སེམས་མི་གཡེང་བ་སོགས་ལ་དབང་ཐོབ་པ་སྐྱེས་བུ་དམ་པའི་ཆོས་ཉིད་ཀྱིས་འཚོ་བའི་ཡོ་བྱད་རྣམ་པར་དག་པ་ཉིད་ཅེས་བྱ་བ་བཞི་ནིའོ། །འཚོ་བ་རྣམ་དག་ནི། ལོག་འཚོ་ལྔ་དང་བྲལ་བའོ། །ལོག་འཚོ་ལྔ་ནི། རིན་ཆེན་ཕྲེང་བ་ལས། ཚུལ་འཆོས་རྙེད་དང་བཀུར་སྟིའི་ཕྱིར། །དབང་པོ་སྡོམ་པར་བྱེད་པ་སྟེ། ཁ་གསག་རྙེད་དང་བཀུར་སྟིའི་ཕྱིར། །ཚིག་འཇམ་སྔར་ནི་སྨྲ་བ་པོ། །གཞོག་སློང་དེ་ནི་ཐོབ་བྱའི་ཕྱིར། །གཞན་གྱི་རྫས་ལ་བསྔགས་བྱེད་པ། །ཐོབ་གྱིས་འཇལ་བ་རྙེད་པའི་ཕྱིར༑ ༑མངོན་སུམ་གཞན་ལ་སྨོད་བྱེད་པ། །རྙེད་པས་རྙེད་པ་རྣམས་འདོད་པ། ། སྔར་ཐོབ་པ་ལ་བསྔགས་བྱེད་པའོ། །ཞེས་གསུངས་པ་ལྟར་རོ།

།གསུམ་པ་ནི། འགོག་པའི་རྣམ་པ་ཡིན་ནོ། །གང་ཞེ་ན། ཆོས་ཐམས་ཅད་དོན་དམ་པར་སྟོང་པ་ཉིད་དུ་རྟོགས་པ་གནས་པ་ཉིད་ཀྱི་ཕུང་པོ་དང་སྐྱེ་མཆེད་དང་ཁམས་རྣམས་ལ་དང་པོ་ཞེན་པ་སྦྱོར་བ་དང༌། རྒྱུན་དུ་ཞེན་པ་རྗེས་སུ་སྦྱོར་བ་དག་ཏུ་མི་བྱའོ། །ཞེས་དེ་ལྟར་སྦྱོར་བ་དང་རྗེས་སུ་སྦྱོར་བའི་གནས་པ་སོ་སོར་བཀག་པ་དང༌། མཐོང་ལམ་གྱིས་མི་མཐུན་ཕྱོགས་བསལ་བ་ཉིད་ཀྱིས་རྟོགས་པའི་བར་ཆད་བྱེད་པའི་ཆོས་རྣམས་ལ་སྔ་མ་བཞིན་དུ་དང་པོ་ཞེན་པ་སྦྱོར་བ་དང༌། རྒྱུན་དུ་ཞེན་པ་རྗེས་སུ་སྦྱོར་བའི་གཞན་པ་སོ་སོར་བཀག་པ་དང༌། ཀུན་འབྱུང་ལ་རྣམ་པར་རྟོག་པའི་སྐྱོན་ཡོངས་སུ་ཤེས་པ་ཉིད་ཀྱིས་བྱང་ཆུབ་ཀྱི་ཚོགས་སྦྱིན་པ་ལ་སོགས་པ་ལ་སྔ་མ་བཞིན་དུ་དང་པོར་ཞེན་པ་སྦྱོར་བ་དང་རྒྱུན་དུ་ཞེན་པ་རྗེས་སུ་སྦྱོར་བའི་གཏམ་ལ་གནས་པ་སོ་སོར་བཀག་པ་དང༌། ཡུལ་བཟུང་བ་དང༌། ཡུལ་ཅན་འཛིན་པའི་ཞེན་པ་དག་སྤང་བར་བྱ་བ་ཉིད་ཀྱིས་སྤང་གཉེན་གཡུལ་འགྱེད་པའི་གཏམ་ལ་སྔ་མ་བཞིན་དུ་སྦྱོར་བ་དང་རྗེས་སུ་སྦྱོར་བའི་གནས་པ་སོ་སོར་བཀག་པ་ཞེས་བྱ་བ་བཞི་ནིའོ། །དེ་ལྟར་ཡང་གཡུལ་བཀྱེ་ནས་ཁམས་གསུམ་གྱི་རྣམ་སྨིན་གྱི་རྒྱུ་མངོན་ཞེན་མཐའ་དག་སྤངས་ནས་དེའི་རྣམ་པར་སྨིན་པ་བཞི་རང་གི་ངང་གིས་འགོག་པར་འགྱུར་ཏེ། དབང་པོ་གྲོང་དང༌། དབང་རྟེན་གྲོང་ཁྱེར་དང༌༑ ལ་སོགས་པ་ཡུལ་གྲོང་རྡལ་དང་བདག་ཏུ་ཞེན་པའི་གཏམ་རྣམས་ （ ༡༤༡ན ） འགོག་པའོ། །དེ་ཡང་དབང་པོ་ནི་གྲོང་གིས་མཚོན་ཏེ། མིག་ལ་སོགས་པ་ལྔའི་ལུས་ནི་གྲོང་སྟེ། དབང་པོའི་ཡུལ་ཉིད་ཡིན་པའི་ཕྱིར་རོ། །དབང་པོའི་རྟེན་ནི། གྲོང་ཁྱེར་གྱིས་མཚོན་ཏེ། ལུས་ཀྱི་གཞི་ཡིན་པའི་ཕྱིར་གྲོང་ཁྱེར་རོ། །དབང་པོའི་ཡུལ་ནི། གྲོང་རྡལ་གྱིས་མཚོན་ཏེ། དབང་པོ་དྲུག་གི་སྤྱོད་ཡུལ་ཡིན་པའི་ཕྱིར་རོ༑ ༑འདིའི་མཐའ་དཔྱད་པ་ལ་གཉིས། ཆོས་བཞི་ངོས་བཟུང་བ། ཁམས་གང་དུ་འགོག་ཚུལ་ལོ། །དང་པོ་ལ་བཞི། དབང་པོ། དབང་རྟེན།

དབང་ཡུལ། བདག་ཏུ་ཞེན་པའོ། །དང་པོ་ལ་གཉིས། སོ་སོའི་ངོ་བོ། གྲངས་ངེས་པའི་རྒྱུ་མཚན། དང་པོ་ནི། མིག་དབང་ནས་ཡིད་དབང་གི་བར་དྲུག་ནི་ཡུལ་ལ་དབང་བྱེད་པ་དང༌། ཕོ་མོའི་དབང་པོ་གཉིས་ནི་སྐྱེ་བའི་ངོ་བོ་དང་ཁྱད་པར་ལ་དབང་བྱེད་པའོ། །སྲོག་གི་དབང་པོ་ནི། རིགས་མཐུན་གནས་པ་ལ་དབང་བ་དང༌། ཚོར་བ་བདེ་བ་དང༌། སྡུག་བསྔལ་དང༌། ཡིད་བདེ་དང༌། ཡིད་མི་བདེ་དང༌། བཏང་སྙོམས་ཀྱི་དབང་པོ་ལྔ་ནི་འབྲས་བུ་ལ་ཉེ་བར་སྤྱོད་པར་དབང་བྱེད་པ་སྟེ་ཀུན་ནས་ཉོན་མོངས་ཀྱི་དབང་པོ་བཅུ་བཞིའོ། །དད་པ་དང༌། བརྩོན་འགྲུས་དང༌། དྲན་པ་དང༌། ཏིང་ངེ་འཛིན་དང༌། ཤེས་རབ་དང་ལྔ་ནི་འཇིག་རྟེན་པའི་རྣམ་བྱང་ལ་དབང་བྱེད་པ་དང༌། མི་ཤེས་པ་ཀུན་ཤེས་པར་བྱེད་པའི་དབང་པོ་དང༌། ཀུན་ཤེས་པའི་དབང་པོ་དང༌། ཀུན་ཤེས་པ་དང་ལྡན་པའི་དབང་པོ་དང་གསུམ་ནི་ལྷག་མེད་ཀྱི་མྱང་འདས་ཐོབ་པ་སོགས་ལ་དབང་བྱེད་པས་དབང་པོར་བཞག་གོ །བརྒྱད་པོ་དེ་དག་ནི་རྣམ་བྱང་གི་དབང་པོའོ། །དེ་སྐད་དུ་ཡང༌། མཛོད་ལས། །རང་གི་དོན་དང་ཐམས་ཅད་ལ། ། དམིགས་པར་དབང་བྱེད་ཕྱིར་དབང་དྲུག །ཕོ་ཉིད་མོ་ཉིད་ལ་དབང་ཕྱིར། ། ལུས་ལས་ཕོ་དབང་མོ་དབང་དག །རིས་གནས་ཀུན་ནས་ཉོན་མོངས་དང༌། །རྣམ་པར་བྱང་ལ་དབང་བྱེད་ཕྱིར། །སྲོག་དང་ཚོར་བ་རྣམས་དང་ནི། །དད་སོགས་དབང་པོ་ལྔར་འདོད་དོ། །མྱང་ངན་འདས་སོགས་གོང་ནས་གོང། །འཐོབ་པ་ལ་ནི་དབང་བྱེད་ཕྱིར། །ཀུན་ཤེས་བྱེད་དང་ཀུན་ཤེས་ཉིད། །དེ་བཞིན་ཀུན་ཤེས་ལྡན་དབང་པོ། །ཞེས་སོ། །གཉིས་པ་ནི། འཁོར་བར་འཇུག་པ་པོའི་རྟེན་དང༌། དེར་གསར་དུ་སྐྱེ་བ་དང༌༑ གནས་པ་དང༌། བདེ་སྡུག་གི་འབྲས་བུ་ཉེ་བར་ལོངས་སྤྱོད་པའི་དབང་དུ་བྱས་ནས་དྲུག་དང་གཉིས་དང་གཅིག་དང་ལྔ་བཞག་ལ། མྱང་འདས་སུ་ཡང་དེ་ལྟར་བཞིའི་དབང་དུ་བྱས་ནས་ལྔ་དང་གཅིག་དང་གཅིག་ཏུ་ངེས་ཏེ། མཛོད་ལས། ཡང་ན་འཇུག་པའི་རྟེན་དང་ནི། །སྐྱེ་དང་གནས་དང་ཉེར་སྤྱོད་ལས། །བཅུ་བཞི་དེ་བཞིན་ལྡོག་པ་ལས།

།དབང་པོ་རྣམས་ནི་གཞན་ཡིན་ནོ། །ཞེས་སོ། །གཉིས་པ་ནི༑ མཛོད་ལས། འདོད་ན་དབང་པོ་མེད་པ་དང༌། །སྒྲ་མེད་ཕྲ་རབ་རྡུལ་རྫས་བརྒྱད༑ ༑ལུས་དབང་ལྡན་ལ་རྫས་དགུའོ། །དབང་པོ་གཞན་ལྡན་རྫས་བཅུའོ། ། ཞེསགསུངས་པས་འདོད་པར་དབང་པོ་དང༌། སྒྲ་མེད་པའི་གོང་བུ་ལ་འབྱུང་བ་བཞི༑ གཟུགས་དྲི་རོ་རེག་བཞི་སྟེ་བརྒྱད། ལག་པ་ལྟ་བུ་ལ་ལུས་དབང་དང་དགུ། མིག་ལྟ་བུ་ལ་མིག་དབང་དང་བཅུ། དེ་དག་སྒྲ་དང་བཅས་ན་རེ་རེས་འཕེལ། ཐོགས་མེད་ཀྱིས་ངེས་མེད་དུའང་བཤད་དོ། །གསུམ་པ་ནི། འདོད་པའི་ཁམས་ན་དྲུག་ཡོད་ལ། གཟུགས་ཀྱི་ཁམས་ནི་དྲི་དང་རོ་མ་གཏོགས་པ་བཞི་ཡོད་ཅིང༌། གཟུགས་མེད་ （ ༡༤༡བ ） པ་ན་ཆོས་གཅིག་པུ་ཡོད་པ་ཡིན་ནོ། །བཞི་པ་ནི། བདག་དང་བདག་གིར་མངོན་པར་ཞེན་པ་སྟེ༑ དེ་གཉིས་ལ་རྒྱལ་བློན་གྱི་སྒྲས་གསུངས་པ་ནི་བདག་དང་བདག་གི་བ་ལ་དབང་སྒྱུར་བྱེད་དང་བསྒྱུར་བྱ་རུ་རྟོག་པ་ཡོད་པ་ཙམ་ལ་དགོངས་སོ། །གཉིས་པ་ནི། སྤྱིར་འདོད་ཁམས་ན་ཐམས་ཅད་ཚང་བར་ཡོད་ལ། གཟུགས་ཀྱི་ཁམས་ན་ཕོ་མོའི་དབང་པོ་གཉིས་མེད་དོ། །ཐོགས་མེད་ཀྱི་ལྟར་ན་ནི༑ བསམ་གཏན་དང་པོ་ན་ཡིད་མི་བདེ་བ་མེད་ལ། གཉིས་པ་ན་སྡུག་བསྔལ་མེད་པ་དང༌། གསུམ་པ་ན་ཡིད་བདེ་བ་མེད་ཅིང༌། བཞི་པ་ན་བདེ་བ་མེད་པས་བཅུ་གཅིག་དང༌། བཅུ་དང༌། དགུ་དང༌། བརྒྱད་རིམ་པ་བཞིན་ཡོད་པ་ཡིན་ནོ། ། མཛོད་ལྟར་ན། བསམ་གཏན་བཞིའི་གནས་སྐབས་ལས་དང་པོ་དང་གཉིས་པ་ན་བཅུ་ཡོད་ལ། གསུམ་པ་ན་ནི་ཡིད་མི་བདེ་མ་གཏོགས་པ་ལྷག་མ་རྣམས་སོ། ། བཞི་པ་ན་བདེ་བ་མ་གཏོགས་པ་ལྷག་མ་རྣམས་སོ། །དེ་སྐད་དུ་ཡང༌། སྐྱེ་བའི་བསམ་གཏན་དག་ལ་ནི། །ཡིད་བདེ་བདེ་དང་བཏང་སྙོམས་དང༌། །བཏང་སྙོམས་ཡིད་བདེ་བདེ་བ་དང༌། །བཏང་སྙོམས་བཏང་སྙོམས་ཚོར་བ་ཡོད། །ཞེས་སོ། ། གཟུགས་མེད་ན་གཟུགས་ཅན་གྱི་དབང་པོ་ཅི་ཡང་མེད་ལ། ཡིད་སྲོག་བཏང་སྙོམས་ཀྱི་དབང་པོ་གསུམ་ཡོད་དོ། །ཐ་མ་གསུམ་ནི། མཛོད་ལས། མཐོང་སྒོམ་མི་སློབ་ལམ་ལ་དགུ། །གསུམ་ཡིན་གསུམ་ནི་དྲི་མ་མེད།

།ཅེས་གསུངས་པ་ལྟར་རོ༑ ༑དེ་ལྟར་ན། ཀུན་ནས་ཉོན་མོངས་ཀྱི་དབང་པོ་བཅུ་བཞི་དགག་བྱ་ཡིན་ལ། རྣམ་བྱང་གི་དབང་པོ་བརྒྱད་ནི་མ་ཡིན་ནོ། །དེ་ཡང་ས་མཚམས་ལྟར་ཁམས་གསུམ་གྱི་དབང་པོ་དང༌། རྟེན་དང༌། ཡུལ་རྣམས་ལོག་པ་དང༌། དེ་དག་ལ་བརྟེན་པའི་བདག་དང་བདག་གི་བའི་རྣམ་པར་རྟོག་པ་ཟད་པས་བདག་ཏུ་མངོན་པར་ཞེན་པ་འགོག་པས་སོ། །བཞི་པ་ནི། ལམ་གྱི་རྣམ་པ་ཡིན་ནོ། །དེ་ཡང་གང་ཞེ་ན། སྦྱིན་པ་ལ་སོགས་པའི་ཁྱད་པར་འཁོར་གསུམ་དང་བྲལ་བར་རྟོགས་པས་སེར་སྣ་དང་འཆལ་བའི་ཚུལ་ཁྲིམས་ལ་སོགས་པ་ལ་དང་པོར་ཞེན་པས་སྦྱོར་བ་དང་རྒྱུན་དུ་ཞེན་པས་རྗེས་སུ་སྦྱོར་བའི་གནས་པ་སོ་སོར་བཀག་པ་དང༌། དོན་དམ་པར་ཆོས་ཐམས་ཅད་རྣམ་པར་ཐར་པའི་སྒོ་གསུམ་གྱི་ངོ་བོ་ཉིད་ཡིན་པས་རྟོགས་པའི་ཆོས་བྱང་ཆུབ་དང་ཕྱིར་མི་ལྡོག་པ་སོགས་རྡུལ་ཙམ་ཡང་མི་དམིགས་པར་རྟོགས་པ་དང༌། མངོན་པར་ཤེས་པ་དྲུག་གིས་ཡང་དག་པའི་དོན་ལ་ཡིད་ཆེས་པ་ཐོབ་པས་ཐམས་ཅད་མཁྱེན་པ་ཉིད་གསུམ་གྱི་བདག་ཉིད་ཀྱི་རང་གི་ས་གསུམ་ལ་ཇི་ལྟ་བ་བཞིན་དུ་ཐེ་ཚོམ་མེད་པར་ངེས་པ་ཉིད་ཀྱིས་གནས་པ་དང༌། མཐའ་གཅིག་ཏུ་ཐེག་པ་ཆེན་པོ་ལ་གཞོལ་བ་ཉིད་ཀྱིས་རྣམ་པ་ཐམས་ཅད་མཁྱེན་པ་ཉིད་ལ་སོགས་པའི་རྒྱུར་གྱུར་པའི་ཆོས་ཀྱི་དོན་དུ་སྲོག་གཏོང་བ་ཞེས་བྱ་བ་བཞི་ནིའོ། །གཉིས་པ་ནི། བྱང་ཆུབ་སེམས་དཔའ་མཐོང་བའི་ལམ་ལ་གནས་པའི་ཕྱིར་མི་ལྡོག་པའི་མཚན་ཉིད་དག་ཡིན་ནོ། །གང་ཞེ་ན། གཟུང་བ་དང་འཛིན་པར་མངོན་པར་མ་ཞེན་པའི་རྣམ་པ་ཅན་ཡིན་པས་དག་པ་རྗེས་ཀྱི་སེམས་ཀྱིས་བསྡུས་པས་འཇིག་རྟེན་པ་མཉམ་བཞག་རང་དང་དམིགས་རྣམ་རྗེས་སུ་མཐུན་པའི་འབྲས་བུ་གཞན་གྱི་ཡུལ་དུ་གྱུར་པའི་ལུས་ངག་གི་ཐ་སྙད་

（ ༡༤༢ན ） བཅུ་དྲུག་པའོ༑ ༑དེ་ལྟ་ན་དེ་འདྲའི་སྐད་ཅིག་མ་བཅུ་དྲུག་ནི་ཞེས་མཉམ་བཞག་ཉིད་རྟགས་སུ་བཤད་པ་མ་ཡིན་ནམ་ཞེ་ན། ཉེ་བར་བཏགས་ནས་བཤད་པས་སྐྱོན་མེད་དོ། ། འོ་ན་འདོགས་པའི་ཆོས་གསུམ་གང་ཡིན་ཞེ་ན། འདོགས་པའི་རྒྱུ་མཚན་ཡོད་དེ། སྔར་བཤད་པ་དེ་ལྟར་ན་བཟོད་པ་དང་ཤེས་པའི་སྐད་ཅིག་མ་རྣམ་པ་བཅུ་དྲུག་གིས་བསྡུས་པ་འདི་རྣམས་ཡང་དག་པར་རྫོགས་པར་ཐོབ་པ་ན་གཟུགས་ལ་སོགས་པའི་འདུ་ཤེས་ལྡོག་པ་ལ་སོགས་པའི་ལུས་ངག་གི་ཐ་སྙད་བཅུ་དྲུག་བསྐྱེད་པའི་ཕྱིར་རོ། །བཏགས་པའི་དགོས་པ་ནི་བདེན་པ་མཐོང་བའི་རྣལ་འབྱོར་པ་རྣམས་ཀྱི་ལུས་ངག་གི་ཐ་སྙད་ནི་གནས་སྐབས་ཐམས་ཅད་དུ་མཉམ་བཞག་གི་རྟོགས་པ་དང་མཐུན་པ་ཁོ་ན་ཡིན་ནོ་ཞེས་ཤེས་པར་བྱ་བའི་ཕྱིར་རོ། །རྣམ་པ་ཐམས་ཅད་དུ་ངེས་སམ་ཞེ་ན། དམིགས་བསལ་ནི། སེམས་ཅན་གདུལ་བའི་དགོས་པའི་དབང་མ་གཏོགས་ཞེས་པ་སྟེ། དཔུང་བཟང་གིས་ཞུས་པ་ལས། གང་གི་རང་བཞིན་ཆགས་སྡང་རྣམ་བྲལ་ཡང། །ཆགས་སེམས་ཅན་ལ་ཆགས་པ་ལྟར་སྟོན་དང༌། །གདུལ་བྱའི་དོན་ཕྱིར་ཁྲོ་ལ་ཁྲོར་སྟོན་པའི། །བྱང་ཆུབ་མཆོག་གནས་དེ་ལ་ཕྱག་འཚལ་ལོ། །ཞེས་གསུངས་པ་ལྟར་རོ། །དངོས་ལ་གནོད་བྱེད་ནི། དེ་ལྟ་མ་ཡིན་པར་མཉམ་བཞག་དངོས་ཡིན་ན། མཉམ་བཞག་སྐད་ཅིག་མ་རྣམས་ཆོས་ཅན། ཇི་ལྟར་སྐྱེས་བུ་གཞན་ཕྱིར་མི་ལྡོག་པར་ཡིད་ཆེས་པར་བྱེད་པའི་མཚན་ཉིད་དག་གམ་འབྲས་བུའི་གཏན་ཚིགས་ཡིན་ཏེ་མ་ཡིན་པར་ཐལ། རྣལ་འབྱོར་པའི་རྒྱུད་ལ་སོ་སོ་རང་གིས་རང་རིག་པར་བྱ་བའི་མཉམ་བཞག་ཡིན་པའི་ཕྱིར་རོ། །གསུམ་པ་ལ་དྲུག སྒོམ་ལམ་གྱི་ཁྱད་པར། ཁྱད་གཞི་སྒོམ་ལམ་གྱི་ངོ་བོ། དབྱེ་བ། བྱེད་པ། འབྲས་བུ། རྟགས་སོ། །དང་པོ་ལ་གསུམ་ལས། སྔ་འགྲེལ་ནི། མཐོང་ལམ་པའི་རྟགས་དེའི་འོག་ཏུ་རེ་ཞིག་སྒོམ་པའི་ལམ་གྱི་ཁྱད་པར་གསུངས་སོ༑ ༑མདོར་བསྟན་ལྟར་ན། སྒོམ་པའི་ལམ་ལ་གནས་པའི་ཕྱིར་མི་ལྡོག་པའི་མཚན་ཉིད་འཆད་པར་རིགས་པ་ཡིན་པ་ལས་ཁྱད་ཆོས་དང་པོར་སྟོན་པའི་རྒྱུ་མཚན་ཡོད་དེ།

ཁྱད་པར་དུ་བྱེད་ཆོས་མ་བཟུང་བར་ཁྱར་པར་ཅན་འཛིན་པའི་བློ་མི་སྐྱེའོ་ཞེས་འབྱུང་བའི་ཕྱིར་རོ། །གང་ལས་ན་ཆོས་ཀྱི་གྲགས་པའི་ལུགས་ལས། ཁྱད་པར་དང་ནི་ཁྱད་པར་གཞི། །འབྲེལ་དང་འཇིག་རྟེན་གཞུང་ལུགས་ནི། ། བཟུང་ནས་དེ་དག་སྡོམ་བྱས་ཏེ། །དེ་ལྟར་རྟོགས་ཀྱིས་གཞན་དུ་མིན། །དཔེར། དབྱུག་ཅན་བཞིན། ཞེས་སོ། །རྩ་བ་ནི། སྒོམ་པའི་ལམ་ནི་ཟབ་པ་སྟེ། །ཞེས་པས་ཟབ་པ་སྒོམ་ལམ་གྱི་ཁྱད་པར་དང༌། ཟབ་མོ་སྟོང་པ་ཉིད་ལ་སོགས་ཞེས་པས་ཟབ་པ་རང་གི་ངོ་བོ་དང༌། ཟབ་པའི་རྒྱུ་མཚན་ནི། ཟབ་པ་དེ་ནི་སྒྲོ་འདོགས་དང༌།། སྐུར་བའི་མཐའ་ལས་གྲོལ་བ་ཉིད། །ཅེས་པས་བསྟན་ཏོ། །འགྲེལ་པ་ནི། ཐེག་པ་ཆེན་པོའི་སྒོམ་པའི་ལམ་ནི་ཟབ་པ་ཡིན་ནོ། ། ཐབས་ཁྱད་པར་ཅན་གྱི་སྒོ་ནས་ཟབ་མོ་སྟོང་པ་ཅན་ཉིད་མངོན་སུམ་དུ་རྟོགས་པ་དང་ལྡན་པའི་ཕྱིར་རོ། །ཟབ་མོ་དེ་གང་ཞེ་ན། སྟོང་པ་ཉིད་དང་ལ་སོགས་པས་ཡང་དག་པའི་མཐའི་བར་ཡིན་ལ། རྒྱུ་མཚན་ནི་སྟོང་པ་ཉིད་ལ་སོགས་པ་གང་ཡིན་པ་དེ་ནི་ཟབ་མོ་སྟེ། སྟོང་པ་ཉིད་ལ་སོགས་པ་ལ་ཡང་གཟུགས་ཀྱི་ངོ་བོར་མེད་པས་གོ་རིམ་བཞིན་དུ་སྒྲོ་འདོགས （ ༡༤༢བ ） པ་ལས་གྲོལ་ཞིང་སྟོང་པ་ཉིད་ལ་སོགས་པ་གཟུགས་ལས་དོན་དམ་པར་གཞན་པ་ཡང་མ་ཡིན་པས། སྐུར་བ་འདེབས་པའི་མཐའ་ལས་གྲོལ་བའི་ཕྱིར་རོ། །གཉིས་པ་ལ་གསུམ་ལས། སྔ་འགྲེལ་ནི། དེ་ལྟར་སྒོམ་ལམ་གྱི་ཁྱད་པར་བསྟན་ནས་ཁྱད་པར་གྱི་གཞི་སྒོམ་ལམ་རང་གི་ངོ་བོ་གསུངས་སོ། །སྒོམ་པའི་ལམ་ཡིན་ནོ། །དམིགས་པ་དང་རྣམ་པའི་ཁྱད་པར་ཇི་ལྟ་བུ་ཡིན་ཞེ་ན། དེ་ལ་དམིགས་པ་ནི། །ངེས་འབྱེད་ཡན་ལག་དང་མཐོང་བའི། །ལམ་དང་སྒོམ་པའི་ལམ་ཉིད་དང་དེ་དག་གི་རྟེན་སྟོང་པ་ཉིད་ལ་སོགས་པ་ལའོ། །རྣམ་པ་ནི་ཐོས་པའི་དོན་ལ་དཔྱོད་པའི་རིགས་པ་བཞིས་ཡང་དང་ཡང་དུ་སེམས་པ་དང༌། བསམ་པའི་དོན་ལ་མཉམ་པར་འཇོག་པའི་ཞི་གནས་དགུས་ཡང་དང་ཡང་དུ་འཇལ་བ་དང༌། དོན་དགུ་པོ་དེ་འབྱེད་པ་དང༌། རབ་ཏུ་རྣམ་པར་འབྱེད་པ་དང༌།

ཡོངས་སུ་རྟོགས་པ་དང༌། ཡོངས་སུ་དཔྱོད་པའི་ལྷག་མཐོང་བཞིས་ཡང་དང་ཡང་དུ་ངེས་པར་རྟོག་པའོ༑ ༑འགྲེལ་པ་ནི། སྒོམ་པའི་ལམ་རྒྱུན་ཆགས་པ་ཡིན་ནོ། །གང་ཞེ་ན། ཐོས་པ་ལས་བྱུང་བའི་ཤེས་རབ་ཀྱིས་གོ་རིམ་བཞིན་དུ་ཡང་དང་ཡང་དུ་སེམས་པ་དང༌༑ བསམས་པ་ལས་བྱུང་བའི་ཤེས་རབ་ཀྱིས་ཡང་དང་ཡང་དུ་འཇལ་བ་དང༌། སྒོམ་པ་ལས་བྱུང་བའི་ཤེས་རབ་ཀྱིས་ཡང་དང་ཡང་དུ་ངེས་པར་རྟོག་པའོ། །དེ་དག་གམ། ཡང་ན། ཏིང་ངེ་འཛིན་གྱི་སྦྱོར་བ་ལས་བྱུང་བའི་ཤེས་རབ་ཀྱིས་ཡང་དང་ཡང་དུ་སེམས་པ་དང༌། དངོས་གཞི་ལས་བྱུང་བའི་ཤེས་རབ་ཀྱིས་འཇལ་བ་དང༌༑ རྗེས་ལས་བྱུང་བའི་ཤེས་རབ་ཀྱིས་ངེས་པར་རྟོག་པ་དང་ནིའོ། །ཡུལ་གང་ལ་ཞེ་ན། ངེས་པར་འབྱེད་པའི་ཡན་ལག་ལ་སོགས་པ་གསུམ་དང་དེ་དག་གིས་ངེས་པར་མཐོང་བའི་དོན་རྣམས་ལའོ། །གསུམ་པ་ལ་གཉིས། དངོས་དང༌། རྩོད་པ་སྤང་བའོ། །དང་པོ་ལ་གསུམ་ལས༑ སྔ་འགྲེལ་ནི། སྒོམ་ལམ་དེ་རྣམ་པ་དུ་ཞིག་ཏུ་ཡོད་ཅེ་ན། རྩ་བ་ནི། སྒོམ་པའི་ལམ་དེ་ནི་དབྱེ་གཞི་དང༌། དབྱེ་ངོ་རྣམ་པ་དགུར་བཞེད་དོ། །འབྱེད་པའི་རྒྱུ་མཚན་ནི། རྩ་བའི་དབྱེ་བ་ཆུང་ངུ་དང་འབྲིང་དང་ཆེན་པོ་རྣམས་ལ། ཡན་ལག་གི་དབྱེ་བ་རེ་རེ་ལ་ཡང་ཆུང་ངུའི་ཆུང་ངུ་དང༌། སོགས་པའི་སྒྲས། ཆུང་ངུའི་འབྲིང་དང༌༑ ཆུང་ངུའི་ཆེན་པོ་དང༌། འབྲིང་དང་ཆེན་པོ་ལ་ཡང་གསུམ་གསུམ་དུ་དབྱེ་བ་ཡིས༑ གྲངས་ནི་རྣམ་པ་དགུར་ཡོད་པས་སོ། །དེ་ལྟར་དབྱེར་ཡོད་པའི་རྒྱུ་མཚན་གང་ཞེ་ན། སྒོམ་པའི་ལམ་དེ་ནི་ས་བཅུ་དག་ཏུ་རྒྱུན་ཆགས་སུ་འབྱུང་བ་ཡིན་པའི་ཕྱིར་རོ། །འགྲེལ་པ་ནི། སྒོམ་པའི་ལམ་ནི་དབྱེ་གཞི། དབྱེ་ངོ་རྣམ་པ་དགུའོ། ། འབྱེད་པའི་རྒྱུ་མཚན་ནི། དོན་དམ་པར་ཆོས་ཐམས་ཅད་སྟོང་པ་ཉིད་ཀྱི་མཚན་ཉིད་ཀྱི་རྣམ་པར་རྟོག་པའི་སྒོ་ནས་སྒོམ་སྤང་རྣམ་པར་རྟོག་པའི་གཉེན་པོའི་དབྱེ་བ་ལས་སྤང་བྱ་དགུའི་གཉེན་པོར་གྲངས་བཞིན་དུ་སྒོམ་ལམ་དགུ་རྟེན་འདོད་པའི་ཁམས་དང་ལ་སོགས་པས་བསམ་གཏན་གཞི་དང་གཟུགས་མེད་པའི་སྙོམས་པར་འཇུག་པ་བཞི་དག་ཏུ་ཐབས་ལ་མཁས་པའི་སྟོབས་ཀྱིས་སྒོམ་ལམ་རྣམ་པ་དགུ་གྲངས་མེད་གཉིས་སུ་རྒྱུན་ཆགས་སུ་འབྱུང་བའི་ཕྱིར་རོ།

།འོ་ན་སྤང་གཉེན་ཇི་ལྟར་དུ་སྦྱོར་ཞེ་ན། སྒོམ་སྤང་རྣམ་པར་རྟོག་པ་ལ་རྩ་བའི་དབྱེ་བ་ཆེན་པོ་དང༌། འབྲིང་དང༌། ཆུང་ངུ་རྣམས་ལ་ཡན་ལག་གི་དབྱེ་བར་རེ་རེ་ཞིང་ཡང་ཆེན་པོ་དང༌། འབྲིང་དང༌། ཆུང་ངུའི་ （ ༡༤༣ན ） བྱེ་བྲག་གིས་ཐ་དད་པ་དགུ་ཡོད་པའི་ཕྱིར། དེ་དག་གི་གཉེན་པོ་སྒོམ་ལམ་ཡང་རྩ་བའི་དབྱེ་བས་ཆུང་ངུ་དང༌། འབྲིང་དང༌། ཆེན་པོ་རྣམས་ལ་ཡན་ལག་གི་དབྱེ་བ་རེ་རེ་ཞིང་ཡང་ཆུང་ངུ་དང་འབྲིང་དང་ཆེན་པོའི་བྱེ་བྲག་གིས་ཐ་དད་པ་དགུ་ཡོད་པའི་ཕྱིར་རོ། །དེས་ན་རྒྱུ་མཚན་དེ་ལྟར་ནའོ། ། གལ་ཏེ་གཉེན་པོ་ཆུང་ངུས་མི་མཐུན་ཕྱོགས་ཆེན་པོ་དང༌། མི་མཐུན་ཕྱོགས་ཆུང་ངུ་གཉེན་པོ་ཆེན་པོས་སེལ་བ་མི་འཐད་དེ། སྤང་བྱ་ཆུང་ངུས་སེལ་མི་ནུས་པའི་ཕྱིར་རོ། །དཔེར་ན་སྐྱེས་བུའི་རྩོལ་བས་རྡེའུ་དང་རི་ལ་སོགས་པ་སེལ་བ་བཞིན་ནོ། །ཞེ་ན། སྤང་དཀའ་སླའི་སྒོ་ནས་འཇོག་ན་བདེན་མོད་ཀྱང༌། འདིར་ནི་དྲི་མ་ཕྲ་རགས་ཀྱི་སྒོ་ནས་འབྱེད་ལ། དེ་ལ་སྤང་གཉེན་གྱི་རིམ་པ་དེ་ལྟར་འཐད་དེ། ཐོག་མར་ལམ་ཆེན་པོ་སྐྱེ་བ་མི་སྲིད་ཅིང༌། ལམ་ཆེན་པོ་སྐྱེས་པའི་དུས་ན་སྤང་བྱ་ཆེན་པོ་མི་སྲིད་པའི་ཕྱིར་རོ། །དེ་ཡང་གོས་ཀྱི་དྲི་མ་ཆེན་པོ་དང་པོར་གསལ་ནས་ཕྱིས་ཕྲ་མོ་དག་པར་བྱེད་པ་དང༌། མུན་པ་ཤིན་ཏུ་ཆེན་པོ་ནི་སྣང་བ་ཆུང་ངུས་སེལ་ལ་ཆུང་ངུ་ནི་ཆེན་པོས་སེལ་ཏོ་ཞེས་བྱ་བའི་དཔེས་འདི་རིགས་པ་ཡིན་ནོ། །དེ་ནི་སྤང་གཉེན་གྱི་རིམ་པ་ལ་རྩོད་པ་སྤང་བའོ། །སྤང་བྱའི་ངོ་བོ་ལ་རྩོད་པ་སྤང་བ་ནི། །གལ་ཏེ་སྒོམ་ལམ་བཅོ་བརྒྱད་དུ་གྲངས་ངེས་པར་འགྱུར་ཏེ། ཉོན་སྒྲིབ་དང་ཤེས་སྒྲིབ་དགུ་དགུར་ཡོད་པའི་ཕྱིར། ཁྱབ་པ་ཁས་བླངས་སོ་ཞེ་ན། སྐྱོན་མེད་དེ། བྱང་སེམས་ཀྱི་སྤངས་བྱའི་གཙོ་བོ་ནི་ཤེས་སྒྲིབ་ཡིན་ལ། ཉོན་སྒྲིབ་ནི་སྤང་བྱའི་གཙོ་བོ་མ་ཡིན་པའི་ཕྱིར་རོ། །དེ་ལྟར་ཡང་བྱང་ཆུབ་སེམས་དཔའ་རྣམས་ཀྱི་ཉོན་མོང་པ་ནི་ཤེས་སྒྲིབ་རྣམ་པར་རྟོག་པའི་ནང་དུ་འདུས་པའོ།

།ཞེས་མདོ་སྡེ་རྒྱན་གྱི་འགྲེལ་པ་ལས་འབྱུང་བའི་ཕྱིར། །གཉིས་པ་ལ་གཉིས། །རྩོད་པ་དང༌། ལན་ནོ། །དང་པོ་ནི། སྒོམ་ལམ་གྱི་བྱེ་བྲག་རྣམ་པ་དགུ་ལས་མང་བ་མ་ཡིན་ནམ་ཏེ་ཡིན་པར་ཐལ། རྒྱལ་བའི་ཡུམ་རྒྱས་འབྲིང་བསྡུས་པ་དེ་དང་དེ་ལས་སྒོམ་ལམ་གྱི་རྣམ་པ་རེ་རེའི་དབང་དུ་མཛད་དེ༑ འབྲས་བུ་བསོད་ནམས་གྲངས་མེད་པ་དང༌། གཞལ་དུ་མེད་པ་དང༌། ཚད་མེད་པར་སྐྱེ་བར་གསུངས་པའི་ཕྱིར་རོ། ཁྱབ་པ་ཡོད་དེ། འབྲས་བུ་རྒྱུའི་རྗེས་སུ་འགྲོ་ལྡོག་བྱེད་པའི་ཕྱིར་རོ། །དེས་ན་ཇི་ལྟར་རྣམ་པ་དགུ་ཞེས་བྱ་ཞེ་ན། མེས་པོའི་ཤུལ་གཞག་ལས། གུང་རུ་རྒྱལ་མཚན་བཟང་པོའི་གསུང་ཆོས་སྐོར།བྱམས་པའི་དགོངས་རྒྱན་བཞུགས་སོ། ། -PAGE 492--PAGE 491-