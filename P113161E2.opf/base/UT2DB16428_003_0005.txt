མེ་ལོང་ནང་གི་གཟུགས་བརྙན་དང་སྔོན་པོ་ལ་སོགས་པ་སྣང་བ་ལྟར་མ་གྲུབ་པར་མཚུངས་པར་བཞེད་ཅིང་ཟླ་བ་གཉིས་སྣང་གི་དབང་ཤེས་དང༌། ཚུར་མཐོང་གི་སྔོན་སྣང་དབང་ཤེས་ལ་སོགས་པ་རྣམས་ནི་འཁྲུལ་ཤེས་སུ་ཡང་མཚུངས་པར་བཞེད་དོ། །ཡང་ན་དོགས་པའི་གནས་གཞན་ཞིག་བརྗོད་པར་བྱ་སྟེ། འདི་ལྟར། ཟླ་བ་གྲགས་པ་རང་ལུགས་ལ་ཡང་དག་པའི་ཀུན་རྫོབ་དང༌། ལོག་པའི་ཀུན་རྫོབ་བཞེད་དོ། །ཅིའི་ཕྱིར་ཞེ་ན། ཇི་སྐད་བཤད་པའི་གནོད་བཅས་ཀྱི་ཤེས་པ་ཡུལ་དང་བཅས་པར་བཞེད་པའི་ཕྱིར་རོ། །གལ་ཏེ་སྔོ་སོགས་ཆོས་ཅན། ཡང་དག་པར་གྲུབ་པ་དང༌། བདེན་པར་ཡང་གྲུབ་པར་ཐལ། ཡང་དག་ཀུན་རྫོབ་བདེན་པ་ཡིན་པའི་ཕྱིར་རོ་ཞེ་ན། འོ་ན་མྱུག་སོགས་ཀྱི་ཆོས་ཉིད་ཆོས་ཅན། ཡང་དག་པར་གྲུབ་པར་ཐལ། ཡང་དག་པ་ཡིན་པའི་ཕྱིར་དང༌། བདེན་པ་ཡིན་པར་ཐལ༑ དོན་དམ་བདེན་པ་ཡིན་པའི་ཕྱིར་རོ་ཞེས་མཚུངས་པ་བསྒྲེའོ། །གལ་ཏེ་འཇིག་རྟེན་ཉིད་ལས་བདེན་ཡིན་ཞེས་པ་དང༌། འཇིག་རྟེན་ཉིད་ལས་ལོག་པར་རྣམ་པར་བཞག །ཅེས་ཉིད་ཅེས་པའི་སྒྲ་ལ་རྣམ་བཅད་མེད་པར་འགྱུར་རོ་ཞེ་ན། འོ་ན་འཇིག་རྟེན་ངོར་བྱས་ཞེས་སྨོས་པ་ལ་ཡང་

（ ༢༧ན ） དགོས་པ་མེད་པར་ཐལ༑ གཞན་དབང་རང་ལུགས་ལ་ཁས་ལེན་པའི་ཕྱིར་དང༌། དེ་ལས་གཞན་དུ་གྱུར་པར་འཇིག་རྟེན་གྲགས་པའི་སྒོ་ནས་ཡོད་པ་ཡིན་ཞེསའཇིག་རྟེན་གྱི་གྲགས་པའི་སྒོ་ནས་ཞེས་སྨོས་པ་ལ་ཡང་དགོས་པ་མེད་པར་ཐལ། དབུ་མ་པས་རང་ལུགས་ལ་ཡང་ཤིང་རྟ་ཁས་ལེན་པའི་ཕྱིར་རོ། །གལ་ཏེ་དབུ་མ་པས་རང་ལུགས་ལ་ཤིང་རྟ་ཁས་ལེན་པ་ཡང་འཇིག་རྟེན་གྲགས་པ་ཙམ་གྱི་དོན་ཁས་ལེན་པ་ལ་གཞན་མིན་པས་མི་མཚུངས་སོ་ཞེ་ན། དབུ་མ་པས་རང་ལུགས་ལ་ཡང་ལོག་འབྱེད་པ་ཡང་འཇིག་རྟེན་པ་ཉིད་ལ་ལྟོས་ནས་ཁས་ལེན་པ་ལས་གཞན་མེད་པའི་ཕྱིར་མཚུངས་སོ། །དེས་ན་ཉིད་ཀྱི་སྒྲས་ནི་འཇིག་རྟེན་པ་ལ་ལྟོས་པའམ་འཇིག་རྟེན་པའི་ངོར་ཁས་ལེན་པར་བྱེད་ཀྱི་འཇིག་རྟེན་པའི་ཚད་མ་ལ་མ་ལྟོས་པར་རང་དབང་དུ་ཁས་ལེན་པར་མི་བྱེད་ཅེས་པའི་དོན་ནོ། །འཇིག་རྟེན་ཉིད་ལས་བདེན་ཡིན་ཞེས་པའི་དོན་གང་ལ་བྱེད། གལ་ཏེ་འཇིག་རྟེན་པའི་བློ་མ་རིག་པའི་ངོར་ཁས་ལེན་པ་ལ་བྱེད་དོ་ཞེ་ན། ལོག་པའི་ཀུན་རྫོབ་ལ་ཡང་མཚུངས་ཏེ། བློ་མ་རིག་པའི་ངོར་བདེན་པའི་ཕྱིར་རོ། །འཇིག་རྟེན་ན་བདེན་པར་གྲགས་པ་དང་འཇིག་རྟེན་པའི་ཚད་མས་བདེན་པར་གཞལ་བ་ལ་བྱེད་ན། ཡང་དག་པའི་ཀུན་རྫོབ་བདེན་པར་གྲུབ་པར་འགྱུར་རོ། །འདིར་ཁ་ཅིག་ན་རེ། མྱུ་གུ་གཅིག་ཉིད་སོ་སོ་སྐྱེ་བོ་ལ་ལྟོས་ཏེ། ཀུན་རྫོབ་བདེན་པ་དང༌། འཕགས་པ་ལ་ལྟོས་ཏེ། དོན་དམ་བདེན་པར་མེད་དོ། །དེ་ནི་ལོག་པར་བཤད་པ་ཡིན་ཏེ། འཇུག་འགྲེལ་ལས༑ དེ་ལ་སོ་སོ་སྐྱེ་བོ་རྣམས་ཀྱི་དོན་དམ་པ་གང་ཡིན་པ་དེ་ཉིད་འཕགས་པ་སྣང་བ་དང་བཅས་པའི་སྤྱོད་ཡུལ་ཅན་རྣམས་ཀྱི་ཀུན་རྫོབ་ཙམ་ཡིན་ལ་དེའི་རང་བཞིན་སྟོང་པ་ཉིད་གང་ཡིན་དེ་ནི་དེ་རྣམས་ཀྱི་དོན་དམ་པའོ། །ཞེས་ཇི་སྐད་བཤད་པ་ལས་ལྡོག་སྟེ་སྨྲས་པའི་ཕྱིར་རོ། །འོ་ན་ས་བདུན་པ་མན་ཆད་ཀྱི། བྱང་ཆུབ་སེམས་དཔའི་རྗེས་ཐོབ་ཏུ་བདེན་འཛིན་དང༌། ཉན་རང་དགྲ་བཅོམ་པ་དང་དག་པ་སར་གནས་ཀྱི་བྱང་ཆུབ་སེམས་དཔའི་རྗེས་ཐོབ་ལ་བདེན་འཛིན་མེད་ཅིང༌༑

བདེན་སྣང་ཙམ་ཡོད་པའི་ཁྱད་པར་རྣམས་གང་ཞེ་ན། འཇུག་འགྲེལ་ལས། དེ་ལྟར་རེ་ཞིག་སྲིད་པའི་ཡན་ལག་གིས་ཡོངས་སུ་བསྡུས་པ་ཉོན་མོངས་པ་ཅན་གྱི་མ་རིག་པའི་དབང་གིས་ཀུན་རྫོབ་ཀྱི་བདེན་པར་རྣམ་པར་བཞག་གོ །དེ་ཡང་ཉན་ཐོས་དང་རང་སངས་རྒྱས་དང༌། བྱང་ཆུབ་སེམས་དཔའ་ཉོན་མོངས་པ་ཅན་གྱི་མ་རིག་པ་སྤངས་པ། འདུ་བྱེད་གཟུགས་བརྙན་ལ་སོགས་པའི་ཡོད་པ་ཉིད་དང་འདྲ་བར་གཟིགས་པ་རྣམས་ལ་ནི་བཅོས་མའི་རང་བཞིན་ཡིན་གྱི་བདེན་པ་ནི་མ་ཡིན་ཏེ། བདེན་པར་མངོན་པར་རློམ་པ་མེད་པའི་ཕྱིར་རོ། །བྱིས་པ་རྣམས་ལ་ནི་སླུ་བ་བྱེད་པ་ཡིན་ལ་དེ་ལས་གཞན་པ་རྣམས་ལ་ནི། །སྒྱུ་མ་ལ་སོགས་པ་ལྟར་རྟེན་ཅིང་འབྲེལ་བར་འབྱུང་བ་ཉིད་ཀྱི་ཀུན་རྫོབ་ཙམ་དུ་འགྱུར་རོ། །དེ་ཡང་ཤེས་བྱའི་སྒྲིབ་པའི་མཚན་ཉིད་ཅན་མ་རིག་པ་ཙམ་ཀུན་རྫོབ་ཏུ་དཔྱོད་པའི་ཕྱིར་སྣང་བ་ （ ༢༧བ ） དང་བཅས་པའི་སྤྱོད་ཡུལ་ཅན་གྱི་འཕགས་པ་རྣམས་ལ་སྣང་གི་སྣང་བ་མེད་པའི་སྤྱོད་ཡུལ་མངའ་བ་རྣམས་ལ་ནི་མ་ཡིན་ནོ། །ཞེས་གསུངས་པ་ལས་ཤེས་པར་བྱའོ། །དེ་ཡང་སྤྱིར་མ་རིག་པའི་བསླད་པ་ལོག་པ་དང་མ་ལོག་པའི་ཁྱད་པར་ནི་འཕགས་པ་སློབ་པའི་མཉམ་བཞག་ཡེ་ཤེས་དང༌། སངས་རྒྱས་ཀྱི་མཉམ་རྗེས་གཉིས་ཀའི་སྐབས་སུ་མ་རིག་པ་བག་ཆགས་དང་བཅས་པའི་བསླད་པ་དང་བྲལ་ལོ། །མ་དག་སར་གནས་ཀྱི་འཕགས་པ་སློབ་པའི་རྗེས་ཐོབ་དང་སོ་སོ་སྐྱེ་བོའི་བློ་ཐམས་ཅད་མ་རིག་པའི་བསླད་པ་དང་བཅས་པར་ཤེས་པར་བྱའོ༑ ༑གཟུགས་སོགས་རྣམས་ས་བདུན་པ་མན་ཆད་ཀྱི་རྗེས་ཐོབ་ཀྱི་གནས་སྐབས་སུ་བདེན་པར་སྣང་ཞིང་བདེན་པར་འཛིན་པ་ཡང་ཡོད་དེ། མ་རིག་པས་བསླད་པའི་དབང་གིས་སྣང་བའི་ཕྱིར་རོ། །དག་པ་སར་གནས་ཀྱི་རྗེས་ཐོབ་ཀྱི་གནས་སྐབས་སུ་བདེན་པར་འཛིན་པ་མེད་དེ། དེར་མ་རིག་པའི་བསླད་པ་དང་བྲལ་བའི་ཕྱིར་རོ། །བདེན་པར་སྣང་བ་ཙམ་ནི་ཡོད་དེ། མ་རིག་པའི་བསླད་པ་དང་བྲལ་ཡང་མ་རིག་པའི་བག་ཆགས་ཀྱི་དབང་གིས་ཡུལ་སྣང་བའི་ཕྱིར་རོ།

། གཉིས་པ་ནི། །དོན་དམ་བདེན་པ་དངོས་ཀྱི་དབྱེ་བ་དང༌། ཕྱོགས་མཐུན་གྱི་དབྱེ་བ་གཉིས་སོ། །དང་པོ་ནི། སྟོང་ཉིད་བཅུ་དྲུག་ལ་སོགས་པར་འབྱེད་དེ། དེ་ཡང་ཆོས་ཅན་ཙམ་གྱི་སྒོ་ནས་ཕྱེ་བའོ། །གཉིས་པ་ལ་ཡུལ་ཅན་གྱི་སྒོ་ནས་དབྱེ་བ་དང༌། །ཡུལ་གྱི་སྒོ་ནས་དབྱེ་བ་གཉིས་ལས། དང་པོ་ལ་ཡང་རྣམ་གྲངས་པའི་དོན་དམ་དང༌། རྣམ་གྲངས་མ་ཡིན་པའི་དོན་དམ་གྱི་དབྱེ་བ་གཉིས་སོ། །དང་པོ་རྣམ་གྲངས་པའི་དོན་དམ་ནི། །རྟོག་པའི་རང་བཞིན་དུ་གྱུར་པའི་དོན་དམ་པའི་ཚད་མ་དང་རྣམ་གྲངས་མ་ཡིན་པའི་དོན་དམ་ནི། མཉམ་བཞག་ཟག་མེད་ཡེ་ཤེས་ལ་བྱའོ། །གཉིས་པ་ལ་ཡང་རྣམ་གྲངས་པའི་དོན་དམ་ནི། བདེན་པར་མ་གྲུབ་པའི་གཟུགས་སོགས་སྒྱུ་མ་ལྟ་བུ་དང༌༑ རྣམ་གྲངས་མ་ཡིན་པའི་དོན་དམ་བདེན་པ་ནི། །གཟུགས་སོགས་རང་བཞིན་གྱིས་མ་གྲུབ་པ་ཉིད་དོ། །བཞི་པ་ནི། རྫུན་པར་གྲུབ་པའི་བློ་དང་བདེན་པ་ཁེགས་པའི་བློ་དང༌། བདེན་རྫུན་གཉིས་སུ་ངེས་པར་རྟོགས་པའི་བློ་གསུམ་གྱིས་བདེན་གཉིས་ཀྱི་མཚན་ཉིད་གྲུབ་བོ། །གསུམ་པ་དཀའ་གནས་ཀྱི་མཐའ་བྱེ་བྲག་ཏུ་བཤད་པ་ལ། དགག་པའི་དམ་བཅའ་བཞི། སྒྲུབ་པའི་དམ་བཅའ་བཞི་སྟེ་གཙོ་ཆེ་བ་བརྒྱད་དོ། །དང་པོ་ལ་བཞི་ལས། ཀུན་གཞི་ཁས་མི་ལེན་པ་ལ་གཉིས། རྩོད་པ་དང༌། ལན་ནོ། །དང་པོ་ནི༑ གལ་ཏེ་སྨིན་པའི་དུས་བར་དུ། གནས་ན་ལས་དེ་རྟག་པར་འགྱུར། གལ་ཏེ་འགགས་ན་འགག་འགྱུར་བས། ཇི་ལྟར་འབྲས་བུ་སྐྱེད་པར་བྱེད་ཅེས་གསུངས་པ་ལྟར་དགེ་མི་དགེའི་ལས་རང་རང་གི་འབྲས་བུ་སྨིན་པའི་བར་དུ་གནས་ན་རྟག་པར་འགྱུར་ལ། ལས་བྱས་པའི་སྐད་ཅིག་གཉིས་པར་ཞིག་ན་ཞིག་པ་དངོས་པོར་མི་རུང་བས་ལས་ཀྱི་རྣམ་སྨིན་འབྱུང་མི་སྲིད་པས་རྒྱུན་ཆད་པ་དང༌། ལས་བྱས་པ་ཆུད་ཟོས་པར་ཡང་འགྱུར་རོ། །གཉིས་པ་ལ་ （ ༢༨ན ） གཉིས། སྡེ་པ་གཞན་གྱི་ལན་དང༌། དབུ་མ་པ་རང་ལུགས་ཀྱིས་ལན་ནོ། །དང་པོ་ནི། །མདོ་སྡེ་པ་དང༌། ཁ་ཆེ་བྱེ་བྲག་ཏུ་སྨྲ་བ་ཁ་ཅིག་ན་རེ། ལས་འབྲས་ཀྱི་རྟེན་དུ་ཡིད་ཀྱི་རྣམ་པར་ཤེས་པའི་རྒྱུན་ཁས་ལེན་པར་བྱེད་ལ༑

བྱེ་བྲག་ཏུ་སྨྲ་བ་ཁ་ཅིག་ལས་ཞིག་ཀྱང་ལས་ཀྱི་ཐོབ་པར་འདོད་པ་དང༌། བྱེ་བྲག་ཏུ་སྨྲ་བའི་ནང་ཚན་ཁ་ཅིག་ཏུ། བུ་ལོན་གྱི་དཔང་རྒྱ་བཞིན་དུ་ལས་ཀྱི་ཆུད་མི་ཟ་ཁས་བླངས་པའི་སྒོ་ནས་རྟག་ཆད་སྤང་ཞིང་ལས་འབྲས་འཇོག་པར་བྱེད་དོ། ། སེམས་ཙམ་པ་ཁ་ཅིག་ལས་ཞིག་ཀྱང་ལས་ཀྱི་ནུས་པ་རིམ་གྱིས་འཇོག་པའི་གཞི་ཀུན་གཞི་ཡོད་པར་འདོད་དོ། །གཉིས་པ་ལ་གཉིས། ཀུན་གཞི་གསུངས་པ་དྲང་དོན་དུ་བསྟན་པ་དང༌། ཀུན་གཞི་མེད་ཀྱང་ལས་འབྲས་འཇོག་པ་འཐད་པར་བསྟན་པའོ། །དང་པོ་ནི་འཇུག་པ་ལས། རྣམ་པ་དེ་ལྟའི་མདོ་སྡེ་གཞན་ཡང་ནི། །དྲང་དོན་ཉིད་དུ་ལུང་འདིས་གསལ་བར་བྱེད། །ཅེས་པའི་རང་འགྲེལ་ལས། རྣམ་པ་དེ་ལྟ་བུའི་མདོ་སྡེ་དེ་གང་ཡིན་ཞེ་ན། ཇི་སྐད་དུ། དགོངས་པ་ངེས་པར་འགྲེལ་པའི་མདོ་ལས། བཏགས་པ་དང༌། གཞན་གྱི་དབང་དང༌། ཡོངས་སུ་གྲུབ་པ་ཞེས་བྱ་བའི་རང་བཞིན་གསུམ་བསྟན་པ་ལས། བཏགས་པ་མེད་པ་ཉིད་དང༌། གཞན་གྱི་དབང་ཡོད་པ་ཉིད་དང༌། དེ་བཞིན་དུ། ལེན་པའི་རྣམ་པར་ཤེས་པ་ཟབ་ཅིང་ཕྲ། །ས་བོན་ཐམས་ཅད་ཆུ་བོའི་རྒྱུན་ལྟར་འབབས། །བདག་ཏུ་རྟོགས་པར་གྱུར་ན་མི་རུང་ཞེས༑ ༑བྱིས་པ་རྣམས་ལ་ངས་ནི་དེ་མ་བསྟན། །ཞེས་བྱ་བ་ལ་སོགས་པ་སྟེ། འདི། ཇི་ལྟར་ནད་པས་ནད་པ་ལ། །སྨན་པས་སྨན་རྣམས་གཏོང་བ་ལྟར། །སངས་རྒྱས་དེ་བཞིན་སེམས་ཅན་ལ། །སེམས་ཙམ་དུ་ཡང་རབ་ཏུ་གསུངས། །ཞེས་བྱ་བའི་ལུང་འདིས་དྲང་བའི་དོན་ཉིད་དུ་གསལ་བར་བྱེད་དོ་ཞེས་སོ། །དེ་ལ་གཞན་དབང་རང་བཞིན་གྱིས་མ་གྲུབ་པ་དང༌། ཀུན་གཞིའི་རྣམ་པར་ཤེས་པ་དང༌། སོགས་ཁོངས་ནས་ཕྱི་རོལ་གྱི་དོན་མེད་པ་དང༌། མཐར་ཐུག་ཐེག་པ་གསུམ་དུ་ངེས་པར་གསུངས་པ་སྟེ། བཞི་དྲང་དོན་དུ་འགྲེལ་ལོ། །དེ་བཞིན་དུ་བཅོམ་ལྡན་འདས་ཀྱི་མདོ་བརྗོད་པ་ལས། དེ་བཞིན་གཤེགས་པའི་སྙིང་པོ་གསུངས་པ་དེ་ཞེས་སོགས་བགྲངས་པའི་མཐར། དེ་ལྟར་ན་རྣམ་པ་དེ་ལྟ་བུའི་མདོ་རྣམ་རིག་པས་ངེས་དོན་དུ་ཁས་བླངས་པ་ཐམས་ཅད་དྲང་དོན་ཡིན་པར་ལུང་འདིས་གསལ་བར་བྱས།

ཞེས་གསུངས་པས། དེ་བཞིན་གཤེགས་པའི་སྙིང་པོ་མཚན་སོ་གཉིས་དང་ལྡན་པ་སེམས་ཅན་ཐམས་ཅད་ཀྱི་རྒྱུད་ལ་ཡོད་པར་གསུངས་པ་དྲང་དོན་དུ་གསུངས་པའི་རྒྱུ་མཚན་གྱིས་དགོངས་འགྲེལ་ལས། ཀུན་གཞི་གསུངས་པ་ཡང་དྲང་དོན་ཡིན་པར་གྲུབ་བོ། །དེ་བཞིན་གཤེགས་པའི་སྙིང་པོ་ཡོད་པར་གསུངས་པ་དྲང་དོན་དུ་ཡིན་པས། ཀུན་གཞི་ཡོད་པར་གསུངས་པ་དྲང་དོན་དུ་ཇི་ལྟར་གྲུབ་ཅེ་ན། མདོ་ཁ་ཅིག་ཏུ་ཀུན་གཞིའི་སྒྲས་གསུངས་ཤིང༌། ཁ་ཅིག་ལ་སྙིང་པོ་ཞེས་པའི་སྒྲས་གསུངས་པས་ཀུན་གཞི་དང༌། སྙིང་པོ་གཉིས་མིང་གི་རྣམ་གྲངས་སུ་ （ ༢༨བ ） གསུངས་ཤིང༌། སྙིང་པོ་བསྟན་པ་དྲང་དོན་ཡིན་པའི་ཕྱིར་རོ། །དེ་ལྟར་ཡང་རྒྱན་སྟུག་པོ་བཀོད་པ་ལས། ས་རྣམས་སྣ་ཚོགས་ཀུན་གཞི་སྟེ། །བདེ་གཤེགས་སྙིང་པོ་དགེ་བའང་དེ། །སྙིང་པོ་དེ་ལ་ཀུན་གཞིའི་སྒྲས། །དེ་བཞིན་གཤེགས་རྣམས་སྟོན་པར་མཛད། །སྙིང་པོ་ཀུན་གཞིར་བསྒྲགས་པ་ཡང༌། །བློ་གཞན་རྣམས་ཀྱིས་མི་ཤེས་སོ། །ཞེས་གསུངས་སོ། །སྙིང་པོ་རྟག་ལ་ཀུན་གཞི་མི་རྟག་པར་གསུངས་པས། མིང་གི་རྣམ་གྲངས་སུ་ཇི་ལྟར་འཐད་ཅེ་ན་སྒྲས་ཟིན་གྱི་དོན་གཉིས་གཅིག་ཏུ་བསྟན་པ་མ་ཡིན་ཡང༌། གང་ལ་དགོངས་ནས་སྙིང་པོ་བསྟན་པའི་དགོངས་གཞི་དེ་ཉིད་ལ་དགོངས་ནས་ཀུན་གཞི་བསྟན་པས་དགོངས་པའི་དོན་ལ་ལྟོས་ཏེ། མིང་གི་རྣམ་གྲངས་ཡིན་པས་སྐྱོན་མེད་དོ། །དེས་ན་སྙིང་པོ་ཡོད་པར་གསུངས་པ་དྲང་དོན་དུ་བསྟན་པ་ཉིད་ཀྱིས་ཀུན་གཞི་ཡོད་པར་གསུངས་པ་ཡང་དྲང་དོན་དུ་གྲུབ་བོ། །སྟོང་པ་ཉིད་ལ་ཀུན་གཞིའི་སྒྲས་གསུངས་པ་ཡིན་ཏེ། འཇུག་འགྲེལ་ལས། དངོས་པོ་ཐམས་ཅད་ཀྱི་རང་བཞིན་རྗེས་སུ་ཞུགས་པའི་ཕྱིར་སྟོང་པ་ཉིད་ཁོ་ན་ཀུན་གཞིའི་རྣམ་པར་ཤེས་པའི་སྒྲས་གསུངས་པར་རིག་པར་བྱའོ༑ ༑ཞེས་གསུངས་སོ། །སྙིང་པོ་དང་ཀུན་གཞི་གསུངས་པའི་དགོངས་གཞིའི་དོན་གཅིག་ཡིན་ན་གདུལ་བྱ་གཅིག་ཡིན་ནམ་ཞེ་ན། མ་ཡིན་ཏེ། ཀུན་གཞི་གསུང་དགོས་ཀྱི་གདུལ་བྱ་ནི། སེམས་ཙམ་པ་མན་ཆད་ཀྱི་ལྟ་བ་ཙམ་རྟོགས་ནུས་ལ༑

ཆོས་རང་བཞིན་མེད་པར་རྟོགས་མི་ནུས་པའི་པྱིར་རོ། །དེ་སྐད་དུ་ཡང་འཇུག་པ་ལས། ཀུན་གཞི་ཡོད་ཅིང་གང་ཟག་ཉིད་ཡོད་ལ། །ཕུང་པོ་འདི་དག་འབའ་ཞིག་ཉིད་ཡོད་ཅེས། །བསྟན་པ་འདི་ནི་འདི་ལྟར་ཆེས་ཟབ་དོན། །རིག་པར་མི་འགྱུར་གང་ཡིན་དེ་ལའོ། །ཞེས་གསུངས་སོ། །གཉིས་པ་ནི། ཀུན་གཞི་མེད་ཀྱང་ལས་བྱས་པ་ཆུད་ཟོས་པ་སོགས་ཀྱི་སྐྱོན་དུ་མི་འགྱུར་ཏེ། ལས་ཞིག་པས་འབྲས་བུ་སྐྱེད་པའི་ཕྱིར་རོ། །དེ་ཡང་ལས་རང་བཞིན་གྱིས་གྲུབ་ན་རང་བཞིན་གཞན་དུ་འགྱུར་བ་མི་སྲིད་པས། ཞིག་པས་འབྲས་བུ་མི་སྐྱེད་ནའང་ལས་རང་བཞིན་གྱིས་མ་གྲུབ་པ་ཡིན་པའི་ཕྱིར་རོ། །ལས་རང་བཞིན་གྱིས་མ་གྲུབ་ན་ལས་ཞིག་པར་འགྱུར་ལ་དེ་ལྟ་ན་ལས་ཀྱི་ཞིག་པ་དངོས་པོར་གྲུབ་པར་འགྱུར་རོ། །དེ་སྐད་དུ་ཡང་འཇུག་པ་ལས། །གང་ཕྱིར་རང་བཞིན་གྱིས་དེ་མི་འགག་པ། །དེ་ཕྱིར་ཀུན་གཞི་མེད་ཀྱང་མི་ནུས་ཕྱིར། །ལ་ལར་ལས་འགགས་ཡུན་རིང་ལོན་ནས་ཀྱང༌༑ ༑འབྲས་བུ་ཡང་དག་འབྱུང་བར་རིག་པར་གྱིས། །ཞེས་གསུངས་སོ། །རང་བཞིན་གྱིས་མ་གྲུབ་པ་ལ་ལས་འབྲས་འཇོག་ཤེས་པས་རྟག་ཆད་ཀྱི་ལྟ་བ་སྤང་སླ་བར་མ་ཟད། ཀུན་གཞི་དང༌། ཆུད་མི་ཟ་དང་ཐོབ་པ་སོགས་མི་འདོད་ཀྱང་ལས་འབྲས་ཀྱི་འབྲེལ་བ་འཐད་པར་གསུངས་ཏེ། འཇུག་འགྲེལ་ལས། དེའི་ཕྱིར་དེ་ལྟར་བདེན་པ་གཉིས་ཀར་ཡང་རང་བཞིན་མེད་པས་རྟག་པ་དང༌། ཆད་པར་ལྟ་བ་རྒྱང་རིང་དུ་སྤངས་པ་འབའ་ （ ༢༩ན ） ཞིག་ཏུ་མ་ཟད་ཀྱི། ལས་རྣམས་འགགས་ནས་ཡུན་རིང་དུ་ལོན་པ་ཡང་ལས་རྣམས་ཀྱི་འབྲས་བུ་དང་འབྲེལ་བ་ནི། ཀུན་གཞིའི་རྣམ་པར་ཤེས་པའི་རྒྱུན་དང༌། ཆུད་མི་ཟ་བ་དང་ཐོབ་པ་ལ་སོགས་པ་ཡོངས་སུ་རྟོག་པ་མེད་པར་ཡང་འཐད་པ་ཡིན་ཞེས་གསུངས་སོ། ཁ་ཅིག་ཀུན་གཞི་ཐ་སྙད་དུ་ཡོད་དེ། གཞན་དུ་ན་གང་ཟག་དང་ཕུང་པོ་ཡང་མེད་པར་འགྱུར་ཏེ། ཀུན་གཞི་ཡོད་ཅིང་གང་ཟག་ཉིད་ཡོད་ལ། །ཞེས་སོགས་ཀྱིས་དྲང་དོན་དུ་གསུངས་པར་མཚུངས་པའི་ཕྱིར་རོ་ཞེ་ན། འོ་ན། གང་ཕྱིར་རང་བཞིན་གྱིས་དེ་མི་འགག་པ།

།དེ་ཕྱིར་ཀུན་གཞི་མེད་ཀྱང་འདི་ནུས་ཕྱིར། །ཞེས་སོགས་ཀྱི་སྐྱོན་སྤང་འབྲེལ་མེད་དུ་འགྱུར་ཏེ། ཀུན་གཞི་དང་ཞིག་པས་འབྲས་བུ་སྐྱེད་པ་ཐ་སྙད་དུ་ཡོད་མཉམ་ཡིན་ཞིང༌། དོན་དམ་པར་མེད་མཉམ་ཡིན་པའི་ཕྱིར་རོ། །དེའི་རྒྱུ་མཚན་ཡང༌། ཀུན་གཞི་མེད་ན་ལས་འབྲས་རྒྱུན་ཆད་པའི་སྐྱོན་ཡོད་དོ། །ཞེས་བརྩད་པ་ལ་དོན་དམ་ནི་ཀུན་གཞི་མེད་ཅིང་ལས་འབྲས་མེད་དོ། །ཐ་སྙད་དུ་ནི་ཀུན་གཞི་མེད་པས་ལས་རྒྱུ་འབྲས་མི་རུང་བའི་སྐྱོན་མེད་དེ། ཐ་སྙད་དུ་ཀུན་གཞི་ཡོད་པའི་ཕྱིར་རོ། །ཞེས་ལན་འདེབས་པར་རིགས་ཀྱི། ཀུན་གཞི་མེད་ཀྱང་ཞིག་པས་འབྲས་བུ་སྐྱེད་པས་ལས་འབྲས་རྒྱུན་ཆད་པའི་སྐྱོན་མེད་དོ། །ཞེས་པའི་ ※ རྒྱུད་པའི་དུབ་པས་ ※ ཅི་ཞིག་བྱ། རྒྱུན་ལ་སོགས་པ་ཁས་མ་ལེན་ན་ལས་འབྲས་རྒྱུན་འཆད་པའི་སྐྱོན་ཡོད་དོ། །ཞེས་བརྩད་པའི་ལན་དུ། སློབ་དཔོན་ཟླ་བས་ཀུན་གཞི་མེད་ཀྱང་ཞིག་པས་འབྲས་བུ་སྐྱེད་པས་སྐྱོན་མེད་དོ། །ཞེས་བསྟན་པར་མ་ཟད། རྩ་ཤེས་ལས་ཀྱང༌། གང་ཕྱིར་ལས་ནི་སྐྱེ་བ་མེད། །འདི་ལྟར་རང་བཞིན་མེད་དེའི་ཕྱིར། །གང་ཕྱིར་དེ་ནི་མ་སྐྱེས་པ། །དེ་ཕྱིར་ཆུད་ཟར་མི་འགྱུར་ རོ༑ ༑ཞེས་གསུངས་པས་ཀྱང་ལས་རང་བཞིན་གྱིས་ཡོད་ན། རྟག་ཆད་དུ་འགྱུར་ནའང་ལས་རང་བཞིན་གྱིས་མེད་པས་ལས་ཆུད་ཟ་བའི་སྐྱོན་མེད་པར་གསུངས་པ་དང༌༑ འཇིག་ལ་ཡོངས་སྐྱེ་མེད་པའི་ཕྱིར། །རྒྱུན་ནི་ཆད་པར་ཐལ་བར་འགྱུར། ། ཞེས་ཞིག་པས་འབྲས་བུ་མི་སྐྱེད་ན་རྒྱུན་ཁས་བླངས་ཀྱང་རྟག་ཆད་སྤངས་མི་ནུས་པ་དང༌། ཞིག་པ་དངོས་པོར་འབད་པ་དུ་མའི་སྒོ་ནས་སྒྲུབ་པ་དོན་མེད་པར་འགྱུར་ཏེ། ལས་འབྲས་ཀྱི་རྟེན་ཀུན་གཞི་ཁས་བླངས་པས་ཆོག་པའི་ཕྱིར་རོ། ། དེས་ན་ཀུན་གཞི་ཡོད་པར་འདོད་པ་ནི། འཕགས་པ་ཡབ་སྲས་ཀྱི་དགོངས་པ་ལས་ཕྱིན་ཅི་ལོག་ཏུ་གྱུར་པའོ། །གལ་ཏེ་ཞིག་པ་དངོས་པོ་ཡིན་ན། ཤིང་མེས་འཚིག་པའི་འོག་ཏུ་ཡང་ཤིང་མཐོང་བར་འགྱུར་རོ་ཞེ་ན། དེ་ལ་ཞིག་པ་དངོས་པོར་སྒྲུབ་པ་ནི།

ལས་ཞིག་པ་དངོས་པོ་ཡིན་ཏེ། ཞིག་པ་དང་མ་ཞིག་པའི་ལས་གཉིས་དངོས་པོ་ཡིན་པར་མཚུངས་པའི་ཕྱིར་རོ། །རྟགས་གྲུབ་སྟེ། ལས་དུས་གཉིས་པར་མ་བསྡད་པ་ལ་རྒྱུ་མེད་ན་དུས་གཉིས་པར་མི་སྡོད་པ་ལ་ཡང་རྒྱུ་མེད་དགོས་པའི་ཕྱིར་རོ། །སྐྱེ་བའི་རྐྱེན་གྱིས་རྒ་ཤི་ཞེས་པའི་ལུང་དང་ཡང་འགལ་བར་འགྱུར་ཏེ་སྐྱེ་བ་དེ་འཆི་བའི་རྐྱེན་དུ་གསུངས་པའི་ （ ༢༩བ ） ཕྱིར་རོ། །ལུང་གི་དོན་ནི། ཤི་བ་ནི་སེམས་ཅན་དེ་ཞིག་པ་ཡིན་ལ། དེ་སྐྱེ་བའི་རྐྱེན་གྱིས་བྱས་པར་གསུངས་པས་ན་ཞིག་པ་རྒྱུས་སྐྱེད་པར་གྲུབ་བོ། །ཞིག་པ་འདུ་བྱེད་ཀྱི་ཕུང་པོའི་ནང་དུ་འདུ་བར་གསུངས་པ་ཡང་མི་འཐད་པར་འགྱུར་ཏེ། དངོས་པོར་མ་གྲུབ་པའི་ཕྱིར་རོ། ། གཞན་ཡང་ཞིག་པ་དངོས་པོར་མ་གྲུབ་ན། །མྱུག་སོགས་འབྲས་བུ་རྣམས་དངོས་པོ་ཡིན་པ་ནི་ཅིས་འགྲུབ། གལ་ཏེ་རང་རྒྱུ་སྔ་མ་ཕན་འདོགས་བྱེད་དུ་ཡོད་མེད་ཀྱི་རྗེས་སུ་འགྲོ་ལྡོག་བྱེད་པའི་ཕྱིར་རོ་ཞེ་ན། མྱུ་གུ་དུས་གཉིས་པར་ཞིག་པ་ཡང་དུས་དང་པོར་སྐྱེས་པ་ན་ཕན་འདོགས་བྱེད་དུ་ཡོད་མེད་ཀྱི་རྗེས་སུ་འགྲོ་ལྡོག་བྱེད་པའི་ཕྱིར་ཞེས་རྣམ་པ་ཀུན་ཏུ་མཚུངས་སོ། །གལ་ཏེ་མྱུ་གུ་ཞིག་པ་དངོས་པོ་མ་ཡིན་ཏེ། རྒྱུས་སྐྱེད་མི་ནུས་པའི་ཕྱིར་རོ། །ཞེ་ན། འོ་ན་མྱུ་གུ་ཡང་རྒྱུ་མེད་དུ་འགྱུར་ཏེ། གྲུབ་ཟིན་པས་རྒྱུས་སྐྱེད་མི་དགོས་པའི་ཕྱིར་རོ། །གལ་ཏེ་མྱུ་གུ་མ་ཞིག་པ་གྲུབ་ཟིན་པས་ན། ད་གཟོད་རྒྱུས་བྱ་མི་དགོས་ཀྱང་སྐྱེས་པ་དེ་ཉིད་རྒྱུས་བྱས་པས་རྒྱུ་ཡོད་ དོ༑ ༑ཞེ་ན། །མྱུ་གུ་ཞིག་པ་ཡང་ད་གཟོད་རྒྱུས་སྐྱེད་མི་ནུས་ཀྱང་ཞིག་པ་དེ་ཉིད་རྒྱུས་བྱས་པས་རྒྱུ་ཡོད་དོ་ཞེས་མཚུངས་སོ།

།གཞན་ཡང་ས་བོན་ཞིག་པ་དངོས་པོ་ཡིན་པར་ཐལ། ས་བོན་འགགས་པ་དངོས་པོ་ཡིན་པའི་ཕྱིར། རྟགས་གྲུབ་སྟེ། མྱུ་གུ་སྐྱེས་པ་དང་ས་བོན་འགགས་པ་གཉིས་དུས་མཉམ་པའི་ཕྱིར་རོ། །རྟགས་མ་གྲུབ་ན། མྱུ་གུ་སྐྱེ་བ་ལ་ཕྱོགས་པ་དང༌། ས་བོན་འགག་པ་ལ་ཕྱོགས་པ་གཉིས་དུས་མཉམ་པ་མ་ཡིན་པར་ཐལ། མྱུ་གུ་སྐྱེས་པ་དང་ས་བོན་འགགས་པ་གཉིས་དུས་མི་མཉམ་པའི་ཕྱིར་རོ། །དེས་ན་མྱུ་གུ་ས་བོན་གྱི་དུས་ན་མེད་ལ། ཕྱིས་ཡོད་པས་རྒྱུ་བཅས་སུ་གྲུབ་པ་བཞིན་དུ་མྱུ་གུའི་ཞིག་པ་ཡང་སྔར་མྱུ་གུའི་དུས་ན་མེད་ལ་ཕྱིས་ཡོད་པས་རྒྱུ་བཅས་སུ་གྲུབ་བོ། །ཞིག་པ་དངོས་པོ་ཡིན་པར་འཕགས་པ་ཡབ་སྲས་ཀྱི་དགོངས་པ་ཡིན་པར་གང་ལས་ཤེས་ཞེ་ན། རྩ་ཤེས་ལས་ཀྱང༌། དངོས་དང་དངོས་མེད་འདུས་བྱས་ཡིན། །ཞེས་དང༌། རིགས་པ་དྲུག་ཅུ་པ་ལས་ཀྱང༌༑ རྒྱུ་ཟད་ཉིད་ལས་ཞི་བ་ནི། །ཟད་ཅེས་བྱ་བར་དམིགས་པ་སྟེ། །ཞེས་དང༌། བཞི་བརྒྱ་པ་ལས། འབྲས་བུ་ཡི་ནི་རྒྱུ་བཤིག་པ། །དེས་ན་མེད་པ་སྐྱེ་མི་འགྱུར། ། ཞེས་གསུངས་པ་ལས་ཤེས་སོ། །ལུགས་འདི་ལ་མ་འོངས་པ་ཡང་དངོས་པོར་གྲུབ་པས་ན་དུས་གསུམ་ག་དངོས་པོར་བཞེད་དོ། །འོ་ན་དུས་གསུམ་གྱི་མཚན་ཉིད་ཇི་ལྟར་འཇོག་ཅེ་ན། མ་འོངས་པའི་མཚན་ཉིད། དུས་གསུམ་གྱི་གཙོ་བོར་གྱུར་པ་མ་ཡིན་པ་གང་ཞིག སྐྱེ་བ་ལ་མངོན་དུ་ཕྱོགས་ཤིང་མ་འགགས་པ། འདས་པའི་མཚན་ཉིད། དུས་གསུམ་གྱི་གཙོ་བོར་གྱུར་པ་མ་ཡིན་པ་གང་ཞིག སྐྱེས་ལ་འགགས་པ། ད་ལྟ་བའི་མཚན་ཉིད། དུས་གསུམ་གྱི་གཙོ་བོ་གང་ཞིག་ན། སྐྱེས་ལ་མ་འགགས་པའོ། །ཇི་སྐད་དུ་བཞི་བརྒྱ་པའི་འགྲེལ་བ་ལས། །དེ་ལ་མ་འོངས་པ་ནི་ད་ལྟར་བའི་དུས་སུ་མ་ཕྱིན་པའོ། །འདས་པ་ནི་དེ་ཉིད་ལས་འདས་པའོ། ། ད་ལྟར་བྱུང་བ་ནི་སྐྱེས་ལ་མ་འགགས་པའོ། ། （ ༣༠ན ） ད་ལྟར་བྱུང་བ་ནི། ད་ལྟར་དམིགས་པའི་ཕྱིར་གཙོ་བོ་ཡིན་གྱི་དེར་མ་འོངས་པ་དང་རྒལ་བ་དག་གིས་མ་འོངས་པ་དང། འདས་པའི་དུས་གཉིས་རྣམ་པར་འཇོག་པ་ནི་གཙོ་བོ་མ་ཡིན་ནོ།།

ཞེས་གསུངས་པ་ལྟར་རོ། །གཉིས་པ་རང་རྒྱུད་དགག་པ་ལ་གསུམ། རང་རྒྱུད་གང་ལས་འཕྲོས་པའི་ཚུལ་དང། རང་རྒྱུད་མི་འཐད་པར་བསྟན་པ་དང༌། རང་རྒྱུད་དང་གཞན་གྲགས་ཀྱི་ཁྱད་པར་བསྟན་པའོ། །དང་པོ་ལ་གཉིས། བདག་སྐྱེ་འགོག་པའི་རིགས་པ་ལ་གཞན་གྱིས་སྐྱོན་བརྗོད་པའི་ཚུལ་དང༌། སྐྱོན་དེ་མི་འཇུག་པའི་རྒྱུ་མཚན་བཤད་པའོ༑ ༑དང་པོ་ལ་གཉིས། གང་ལ་སྐྱོན་བརྗོད་པའི་ཡུལ་དང༌། ཇི་ལྟར་སྐྱོན་བརྗོད་པའི་ཚུལ་ལོ། །དང་པོ་ནི་སློབ་དཔོན་སངས་རྒྱས་བསྐྱངས་ཀྱིས་ཀྱང༌། ། དངོས་པོ་རྣམས་བདག་ལས་སྐྱེ་བ་མེད་དེ། དེ་དག་གི་སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་དང༌། ཤིན་ཏུ་ཐལ་བར་འགྱུར་བའི་ཕྱིར་རོ། །དངོས་པོ་བདག་གི་བདག་ཉིད་དུ་ཡོད་པ་རྣམས་ལ་ནི་ཡང་སྐྱེ་བ་དགོས་པ་མེད་དོ། །ཅི་སྟེ་ཡོད་ཀྱང་སྐྱེ་ན་ནམ་ཡང་མི་སྐྱེ་བ་མི་འགྱུར་རོ་ཞེས་གསུངས་སོ། །ཞེས་པ་འདི་ལ་རྩོད་དོ། །གཉིས་པ་ནི། འདི་ལ་ཁ་ཅིག་གིས་དེ་ནི་རིགས་པ་མ་ཡིན་ཏེ། གཏན་ཚིགས་དང་དཔེ་མ་བརྗོད་པའི་ཕྱིར་དང༌། གཞན་གྱིས་སྨྲས་པའི་ཉེས་པ་མ་བསལ་པའི་ཕྱིར་རོ། །ཐལ་བར་འགྱུར་བའི་ཚིག་ཡིན་པའི་ཕྱིར་སྐབས་ཀྱི་དོན་ལས་ལྡོག་པས་བསྒྲུབ་པར་བྱ་བ་དང༌། དེའི་ཆོས་ལྡོག་པའི་དོན་མངོན་པས་དངོས་པོ་རྣམས་གཞན་ལས་སྐྱེ་བར་འགྱུར་བ་ཡང༌། སྐྱེ་བ་འབྲས་བུ་དང་བཅས་པ་ཉིད་དུ་འགྱུར་བ་དང༌། སྐྱེ་བ་ཐུག་པ་ཡོད་པར་འགྱུར་བའི་ཕྱིར། གྲུབ་པའི་མཐའ་དང་འགལ་བར་འགྱུར་རོ། །ཞེས་སྐྱོན་སྨྲས་ཏེ་ཞེས་སོ། །དེ་ལ་ལེགས་ལྡན་གྱིས་དེ་ནི་མི་རིགས་ཏེ། སྦྱོར་བ་དེས་བདག་སྐྱེ་མེད་པར་སྒྲུབ་ནུས་པའི་གཏན་ཚིགས་དང༌། དཔེ་མ་བརྗོད་པས་དམ་བཅས་པ་ཙམ་དུ་ཟད་པའི་ཕྱིར་དང༌། ། གྲངས་ཅན་གྱིས་བདག་ལས་ཞེས་པའི་དོན་འབྲས་བུ་གསལ་བའི་བདག་ཉིད་ལས་ཡིན་ན་ནི་གྲུབ་ཟིན་སྒྲུབ་པ་དང༌། རྒྱུ་མི་གསལ་བ་ནུས་པའི་བདག་ཉིད་ལས་ཡིན་ན་ནི་སྐྱེ་ལྡན་ཐམས་ཅད་དེ་ལས་སྐྱེ་བ་ཁོ་ན་ཡིན་པས་འགལ་བར་འགྱུར་རོ།

།ཞེས་དམ་བཅའ་ལ་བརྟགས་ནས་སྐྱོན་བརྗོད་པ་མ་བསལ་བའི་ཕྱིར་རོ༑ ༑རྒོལ་བ་གཞན་གྱིས་ཀླན་ཀའི་གླགས་ཡོད་པའི་ཚིག་ཡིན་པའི་ཕྱིར་ཡང་མི་རིགས་སོ། །ཚིག་གསལ་ལས། ཐལ་བར་འགྱུར་བའི་ཚིག་ཡིན་པའི་ཕྱིར་ཞེས་བསྒྱུར་ཡང༌། །ཤེས་རབ་སྒྲོན་མ་ལས། གླགས་ཡོད་པའི་ཚིག་ཡིན་པའི་ཡང་ཕྱིར་ཏེ༑ ཞེས་བསྒྱུར་བ་ལྟར་ལེགས་སོ། །གླགས་ཡོད་པར་ཇི་ལྟར་འགྱུར་ཞེ་ན། སྐབས་ཀྱི་དོན་སྦྱོར་བ་དེ་ལས་ལྡོག་པས་འགྱུར་རོ། །སྦྱོར་བ་ནི་དངོས་པོ་རྣམས་བདག་ལས་སྐྱེ་བ་མེད་དེ། །དེ་དག་གི་སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་དང༌། ཤིན་ཏུ་ཐལ་བར་འགྱུར་བའི་ཕྱིར་རོ་ཞེས་བྱ་བ་འདིའོ། །དེ་ཡང་དངོས་པོ་རྣམས་བདག་གི་བདག་ཉིད་ལས་སྐྱེ་བ་མེད་དེ། ཞེས་པའི་བསྒྲུབ་པར་བྱ་བ་ལྡོག་ （ ༣༠བ ）※ པའི་དོན་ ※ མངོན་པས་དངོས་པོ་རྣམས་གཞན་ལས་སྐྱེ་བ་དང༌། བསྒྲུབ་པར་བྱ་བའི་ཆོས་རྟགས་ལྡོག་པའི་དོན་མངོན་པས་སྐྱེ་བ་དོན་བཅས་དང་ཐུག་བཅས་སུ་འགྱུར་བས་རང་གི་གྲུབ་མཐའ་དང་འགལ་བར་འགྱུར་བའི་སྐྱོན་ཡོད་དོ་ཞེས་ཟེར་རོ། །དེའི་རྒྱུ་མཚན་ཡང༌། དངོས་ཟིན་གྱི་དོན་མེད་དང་ཐུག་མེད་ཀྱང་རྟགས་མ་ཡིན་ལ། །བདག་ལས་སྐྱེ་བ་ཡོད་ན་སྐྱེ་བ་དོན་མེད་དང་ཐུག་མེད་དུ་འགྱུར་བའི་ཕྱིར་ཞེས་པ་ཡང་རྟགས་སུ་མི་རུང་སྟེ། དེ་ཤེས་འདོད་ཆོས་ཅན་གྱི་སྟེང་དུ་གྲུབ་ན་བསྒྲུབ་བྱ་སྒྲུབ་དགོས་པའི་ཕྱིར་རོ། །དེས་ན་ལྡོག་དོན་གཉིས་རྟགས་སོ། །དངོས་ཟིན་གྱི་རྟགས་ལྡོག་དགོས་ན་དངོས་ཟིན་གྱི་དམ་བཅའ་ཡང་ལྡོག་དགོས་ཏེ། རྒྱུ་མཚན་མཚུངས་པའི་ཕྱིར་རོ། །དེ་ལ་རྟགས་ལྡོག་པ་བལྟ་བྱར་མེད་པས་བདག་སྐྱེ་རྣམ་པར་བཅད་པ་ཙམ་མ་ཡིན་པ་ལྡོག་པའི་དོན་ནོ༑ ༑འདི་ཐལ་ཆོས་ཀྱི་རྟགས་ལྡོག་པ་མ་ཡིན་ཏེ། བསྒྲུབ་པར་བྱ་བ་ལྡོག་པས་ཞེས་བཤད་པའི་ཕྱིར་དང༌། བདག་སྐྱེ་མེད་པ་རྟགས་སུ་མ་སྨྲས་པའི་ཕྱིར་རོ། ། འདི་དག་གི་དོན་ནི། །བདག་ལས་སྐྱེ་བ་མེད་པ་ལྡོག་དགོས་ལ། དེ་ལྟར་བདག་ལས་སྐྱེ་བ་མེད་དེ་ཞེས་པ་འདི་ལྡོག་པ་ཡིན་ཏེ།

གཞན་སྐྱེ་འགོག་པའི་སྐབས་སུ་བསྒྲུབ་བྱ་ལྡོག་པར་གསུངས་པའི་ཕྱིར་དང༌། བདག་སྐྱེ་མེད་པ་ཐལ་འགྱུར་གྱི་རྟགས་སུ་མ་སྨྲས་པའི་ཕྱིར་རོ། །དེ་ཡང་བདག་སྐྱེ་མེད་པ་ལྡཽག་དགོས་ལ། བདག་ལས་སྐྱེ་བ་མེད་དེ་ཞེས་པའི་སྦྱོར་བའི་བསྒྲུབ་བྱ་ལྡོག་པ་དང༌། བདག་སྐྱེ་མེད་པ་རྟགས་སུ་བཀོད་པའི་ཐལ་འགྱུར་གྱི་རྟགས་ལྡོག་པ་གང་རུང་ཡིན་དགོས་པ་ལས། བདག་སྐྱེ་མེད་པ་ཐལ་འགྱུར་གྱི་རྟགས་སུ་སྐབས་འདིར་མ་སྨྲས་པའི་ཕྱིར་རོ། ། བདག་སྐྱེ་མེད་པ་ལྡོག་དགོས་པའི་རྒྱུ་མཚན་གང་ཞེ་ན། འདིར་ལྡོག་དོན་ལས་གཞན་སྐྱེ་འཕེན་དགོས་ལ། དོན་མེད་ཐུག་མེད་ལྡོག་པས་གཞན་སྐྱེ་འཕེན་མི་ནུས་སྙམ་དུ་དགོངས་པའོ། །གང་རུང་གཅིག་ལྡོག་དགོས་པ་ཡང་དེ་ཉིད་ཀྱིས་གྲུབ་བོ།། བདག་སྐྱེ་མེད་པ་ལྡོག་པས་གཞན་སྐྱེ་འཕེན་པའི་ཚུལ་ཇི་ལྟར་ཞེ་ན། བདག་སྐྱེ་རྣམ་པར་བཅད་པ་ཙམ་མ་ཡིན་པ་ཞེས་པའི་དོན་ནི། བདག་སྐྱེ་རྣམ་པར་བཅད་པ་ཙམ་གྱི་མེད་དགག་མ་ཡིན་པར་བདག་སྐྱེ་བཀག་ནས་མ་ཡིན་དགག་ཏུ་སྒྲུབ་ཅེས་པའི་དོན་ནོ། །དེས་ན་ཕྱི་ནང་གི་དངོས་པོ་རྣམས་ཆོས་ཅན། བདག་སྐྱེ་མེད་པའི་སྐྱེ་བ་ཡོད་དེ། །སྐྱེ་བ་དོན་བཅས་ཐུག་བཅད་ཡིན་པའི་ཕྱིར་ཞེས་པའོ། །དེ་ལྟར་ཡང་འགྲེལ་བཤད་སྤྱན་རས་གཟིགས་བརྟུལ་ཞུགས་ལས། དངོས་པོ་རྣམས་བདག་ལས་སྐྱེ་བ་མེད་དོ། །ཞེས་མེད་པར་དགག་པའི་དོན་དུ་ལྟ་བར་བྱའོ། ། བདག་ལས་མ་སྐྱེས་པ་ཡོད་དོ་ཞེས་མ་ཡིན་པར་དགག་པའི་དོན་དུ་ནི་ལྟ་བར་མི་བྱའོ༑ ༑ཞེས་བྱ་བའི་ཐ་ཚིག་གོ་ཞེས་དང༌། ཤེས་རབ་སྒྲོན་མ་ལས། མ་ཡིན་པ་དགག་པ་ཡོངས་སུ་བཟུང་ན་ནི། དེ་སྒྲུབ་པ་གཙོ་ཆེ་བའི་ཕྱིར་ཆོས་རྣམས་མ་སྐྱེས་སོ༑ ༑ཞེས་སྒྲུབ་པས་སྐྱེ་བ་མེད་པ་སྟོན་པའི་ཕྱིར། མཛད་པའི་མཐའ་དང་བྲལ་བར་འགྱུར་ཏེ། ཞེས་ （ ༣༡ན ） གསུངས་ལ། དེའི་འགྲེལ་བཤད་སྤྱན་རས་གཟིགས་བརྟུལ་ཞུགས་ལས་ཀྱང༌། དེ་སྒྲུབ་པ་གཙོ་ཆེ་བའི་ཕྱིར་ཞེས་བྱ་བ་ནི། མ་ཡིན་པར་དགག་པ་དེ་ནི་སྒྲུབ་པ་གཙོ་ཆེ་བའི་ཕྱིར་རོ།

།འདི་ལྟར་དངོས་པོ་རྣམས་སྐྱེ་བ་མེད་དོ་ཞེས་དགག་པའི་སྒོ་ནས་མ་སྐྱེས་པ་ཡོད་དོ་ཞེས་སྒྲུབ་པའི་ཕྱིར་རོ།། དེ་ཉིད་བསྟན་པའི་ཕྱིར་ཆོས་རྣམས་མ་སྐྱེས་སོ་ཞེས་སྒྲུབ་པས་སྐྱེ་བ་མེད་པར་སྟོན་པའི་ཕྱིར་ཞེས་བྱ་བ་སྨྲས་ཏེ། མ་ཡིན་པར་དགག་པ་དེ་ནི་ཆོས་རྣམས་མ་སྐྱེས་སོ།། ཞེས་སྒྲུབ་པའི་སྒོ་ནས་སྐྱེ་བ་མེད་པ་ཉིད་ཡོད་པར་སྟོན་པའི་ཕྱིར་སྒྲུབ་པ་གཙོ་ཆེ་བ་ཡིན་ནོ་ཞེས་གསལ་བར་གསུངས་སོ། །སྔར་གྱི་ཤེས་སྒྲོན་གྱི་འགྲེལ་བས་སྐྱོན་བརྗོད་པའི་ཚུལ་ནི། སྤྱན་རས་གཟིགས་བརྟུལ་ཞུགས་པ་ལས། ཡང་ཞེས་བྱ་བའི་སྒྲ་ནི་གཏན་ཚིགས་དང་དཔེ་མ་བརྗོད་པའི་ཕྱིར་དང༌། གཞན་གྱིས་སྨྲས་པའི་ཉེས་པ་མ་བསལ་བའི་ཕྱིར་རིགས་པ་མ་ཡིན་པ་འབའ་ཞིག་ཏུ་མ་ཟད་ཀྱི། དེ་ནི་གླགས་ཡོད་པའི་ཚིག་ཡིན་པའི་ཕྱིར་ཡང་རིགས་པ་མ་ཡིན་ནོ། །ཞེས་བྱ་བར་ཡང་སྦྱར་རོ། །དེ་ཉིད་བསྟན་པའི་ཕྱིར། སྐབས་ཀྱི་དོན་ལས་ལྡོག་པས་ཞེས་བྱ་བ་སྨྲས་ཏེ༑ སྐབས་ཀྱི་དོན་གང་ཡིན་ཞེ་ན། གནས་བརྟན་བུདྡྷ་པ་ལི་ཏ་ཉིད་ཀྱིས་དངོས་པོ་རྣམས་བདག་གི་བདག་ཉིད་ལས་སྐྱེ་བ་མེད་དེ། དེ་དག་གི་སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་དང༌། སྐྱེ་བ་ཐུག་པ་མེད་པར་འགྱུར་བའི་ཕྱིར་རོ་ཞེས་རྣམ་པར་བཤད་པ་ཉིད་ཡིན་ནོ། དེ་ལས་ལྡོག་པས་ཞེས་བྱ་བ་ནི་སྐབས་ཀྱི་དོན་དེ་ལས་ལྡོག་པ་སྟེ། དངོས་པོ་རྣམས་བདག་ཉིད་ལས་སྐྱེ་བ་མེད་དེ། །ཞེས་བྱ་བ་ལས་ལྡོག་པ་དངོས་པོ་རྣམས་གཞན་ལས་སྐྱེ་བར་འགྱུར་བ་དང༌། དེ་དག་གི་སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་ཞེས་བྱ་བ་ལས་ལྡོག་པ་སྐྱེ་བ་འབྲས་བུ་དང་བཅས་པ་ཉིད་དུ་འགྱུར་བ་དང༌། སྐྱེ་བ་ཐུག་པ་མེད་པར་འགྱུར་བའི་ཕྱིར་ཞེས་བྱ་བ་ལས་ལྡོག་པ་སྐྱེ་བ་ཐུག་པ་ཡོད་པར་འགྱུར་བའི་ཕྱིར་ཞེས་བྱ་བས་གླགས་ཡོད་པའི་ཚིག་ཡིན་པའི་ཕྱིར་ཡང་རིགས་པ་མ་ཡིན་ནོ། །སྐབས་ཀྱི་དོན་ལས་ལྡོག་པས་ཇི་ལྟར་གླགས་ཡོད་པའི་ཚིག་ཡིན་པར་འགྱུར་ཞེ་ན།

དེའི་ཕྱིར་བསྒྲུབ་པར་བྱ་བ་དང༌། དེའི་ཆོས་ལྡོག་པའི་དོན་མངོན་པས་ཞེས་བྱ་བ་སྨྲས་ཏེ། བསྒྲུབ་པར་བྱ་བ་ཞེས་གསུངས་པ་ནི། དངོས་པོ་རྣམས་བདག་གི་བདག་ཉིད་ལས་སྐྱེ་བ་མེད་དེ་བསྒྲུབ་པར་བྱ་བའོ། །དེ་ལྡོག་པའི་དོན་མངོན་པས་ཞེས་བྱ་བ་ནི། དངོས་པོ་རྣམས་བདག་གི་བདག་ཉིད་ལས་སྐྱེ་བ་མེད་དེ། །ཞེས་བྱ་བ་ལྡོག་པའི་དོན་དངོས་པོ་རྣམས་གཞན་ལས་སྐྱེ་བ་ཞེས་བྱ་བ་མངོན་པས་སོ། །དེའི་ཆོས་ཞེས་བྱ་བ་ནི་བསྒྲུབ་པར་བྱ་བ་དེའི་ཆོས་དེ། དངོས་པོ་བདག་གི་བདག་ཉིད་ལས་སྐྱེ་བ་མེད་ དེ༑ ༑བསྒྲུབ་པར་བྱ་བ་དེའི་ཕྱོགས་ཀྱི་ཆོས་དེ་དག་གི་སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་དང༌། སྐྱེ་བ་ཐུག་པ་མེད་པ་ཉིད་དུ་འགྱུར་བའི་ཕྱིར་རོ་ཞེས་བྱ་བའོ༑ ༑དེ་ལྡོག་པའི་དོན་མངོན་པས་ཞེས་བྱ་ （ ༣༡བ ） བ་ནི། །དེ་དག་གི་སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་རོ། །ཞེས་བྱ་བ་ལྡོག་པའི་དོན་སྐྱེ་བ་འབྲས་བུ་དང་བཅས་པ་ཉིད་དུ་འགྱུར་བ་ཞེས་བྱ་བ་དང༌། སྐྱེ་བ་ཐུག་པ་མེད་པ་ཉིད་དུ་འགྱུར་བའི་ཕྱིར་རོ། །ཞེས་བྱ་བ་ལྡོག་པའི་དོན། སྐྱེ་བ་ཐུག་པ་ཡོད་པར་འགྱུར་བའི་ཕྱིར་རོ་ཞེས་བྱ་བ་མངོན་པས་སོ། །དེ་དག་ལྡོག་པའི་དོན་མངོན་པས་གླགས་ཇི་ལྟ་བུ་ཡོད་པར་འགྱུར་ཞེ་ན། དེའི་ཕྱིར་དངོས་པོ་རྣམས་གཞན་ལས་སྐྱེ་བར་འགྱུར་བ་དང༌། སྐྱེ་བ་དང་འབྲས་བུ་དང་བཅས་པ་ཉིད་དུ་འགྱུར་བ་དང༌། སྐྱེ་བ་ཐུག་པ་ཡོད་པར་འགྱུར་བའི་ཕྱིར་ཞེས་བྱ་བ་སྨྲས་ཏེ། བསྒྲུབ་པར་བྱ་བ་དངོས་པོ་རྣམས་བདག་གི་བདག་ཉིད་ལས་སྐྱེ་བ་མེད་དོ་ཞེས་བྱ་བ་ལྡོག་པའི་དོན་མངོན་པས་ནི། དངོས་པོ་རྣམས་གཞན་ལས་སྐྱེ་བ་ཞེས་བྱ་བའི་གླགས་ཡོད་པར་འགྱུར་བ་དང༌། དེའི་ཆོས་དེ་དག་གི་སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་ཞེས་བྱ་བ་ལྡོག་པའི་དོན་མངོན་པས་ནི། སྐྱེ་བ་འབྲས་བུ་དང་བཅས་པ་ཉིད་ཅེས་བྱ་བའི་གླགས་ཡོད་པར་འགྱུར་བ་དང༌། དེའི་ཆོས་སྐྱེ་བ་ཐུག་པ་མེད་པ་ཉིད་དུ་འགྱུར་བའི་ཕྱིར་རོ་ཞེས་བྱ་བ་ལྡོག་པའི་དོན་མངོན་པས་ནི།

སྐྱེ་བ་ཐུག་པ་ཡོད་པ་ཞེས་བྱ་བའི་གླགས་ཡོད་པར་འགྱུར་བའི་ཕྱིར་རོ་ཞེས་དང༌། ཛ་ཡ་ཨ་ནན་ཏས། དེ་ལ་ཁ་ཅིག་སྐྱོན་བརྗོད་པ་དེ་ནི་མི་རིགས་ཏེ། གཏན་ཚིགས་དང༌། དཔེ་མ་བརྗོད་པ་དང༌༑ འཆད་པར་འགྱུར་བའི་སྐྱོན་མ་སྤངས་པ་དང༌། ཐལ་འགྱུར་གྱི་ངག་ཡིན་པའི་ཕྱིར་སྐབས་སུ་བབ་པའི་དོན་ལས་ལྡོག་པས་བསྒྲུབ་པར་བྱ་བ་དང༌། དེའི་གཏན་ཚིགས་བསལ་བར་གྱུར་བས། སྐྱེ་བ་དོན་དང་བཅས་པ་དང༌། སྐྱེ་བ་ཐུག་པ་མེད་པར་མི་འགྱུར་བའི་གཏན་ཚིགས་ཀྱིས། དངོས་པོ་རྣམས་གཞན་ལས་སྐྱེ་བ་སྒྲུབ་པས་རང་གི་གྲུབ་པའི་མཐའ་དང་འགལ་བར་འགྱུར་རོ་ཞེ་ནའོ། །ཞེས་ཇི་སྐད་གསུངས་པ་ལྟ་བུའོ། །འགྲེལ་བཤད་གཉིས་ཀྱི་བདག་སྐྱེ་མེད་པ་ལྡོག་ནས་གཞན་སྐྱེ་འཕེན་པ་དང༌། དོན་མེད་ཐུག་མེད་ལྡོག་པས་དོན་བཅས་ཐུག་བཅས་སུ་འཕེན་པས་གྲུབ་པའི་མཐའ་དང་འགལ་བར་གསུངས་སོ། །བཤད་པ་གཞན་ཉིད་ཀྱིས་རྣམ་བཤད་དང་འདྲའོ། །འདིར་མ་ཡིན་དགག་འཕངས་པས་གྲུབ་མཐའ་དང་འགལ་བར་གསུངས་སོ། །སློབ་དཔོན་ལེགས་ལྡན་འབྱེད་ཀྱིས་རྟགས་ལྡོག་ན་བསྒྲུབ་བྱ་ལྡོག་དགོས་པར་བརྩད་པ་ནི། །སྨྲས་ཙམ་གྱི་སྦྱོར་བ་ལ་རྟགས་ཆོས་གཉིས་ཀ་སོར་བཞག་ན་འགལ་བའམ་མ་གྲུབ་པའི་རྟགས་སུ་སོང་བས། དོགས་པའི་གནས་ཤིན་ཏུ་ཆེ་ལ་རྟགས་ཁོ་ན་ལ་སྨྲས་ཙམ་གྱི་འགོད་ཚུལ་དང༌། ཞེ་འདོད་ལ་ལྡོག་དོན་རྟགས་སུ་བསྟན་པ་ལ་དགོས་པ་མེད་པས་སྨྲས་ཙམ་ལ་ཡང་ལྡོག་དོན་ཉིད་འགོད་པར་རིགས་སོ། །དེས་ན་སྨྲས་ཙམ་གྱི་རྟགས་ལྡོག་ན་བསྒྲུབ་བྱ་ཡང་ལྡོག་དགོས་ཞེས་པའི་དོན་ནོ། །གཉིས་པ་ནི། ཚིག་གསལ་ལས། སྐྱོན་འདི་དག་ཐམས་ཅད་ནི་རིགས་པ་མ་ཡིན་པར་ཁོ་བོ་ཅག་གིས་མཐོང་ངོ༌། ཇི་ལྟར་ （ ༣༡བ ） ཞེ་ན། དེ་ལ་རེ་ཞིག་གཏན་ཚིགས་དང་དཔེ་མ་བརྗོད་པའི་ཕྱིར་དང༌། ཞེས་གང་སྨྲས་པ་དེ་ནི་མི་རིགས་སོ༑ ༑ཅིའི་ཕྱིར་ཞེ་ན། གང་གི་ཕྱིར་བདག་ལས་ཞེས་བྱ་བ་ནི་ཡོད་པ་རྒྱུ་ཉིད་དང་དེ་ཉིད་སྐྱེའོ་ཞེས་སྨྲས་པ་ཡིན་ལ། །ཡོད་པ་ནི་ཡང་སྐྱེ་བ་ལ་དགོས་པ་མ་མཐོང་ཞིང་ཐུག་པ་མེད་པར་ཡང་མཐོང་ལ།

ཁྱོད་ཀྱིས་སྐྱེས་པ་སླར་ཡང་སྐྱེ་བར་ཡང་མི་འདོད་ཅིང༌། ཐུག་པ་མེད་པར་ཡང་མི་འདོད་དོ། །དེའི་ཕྱིར་སྐྱེ་བར་ཡང་མི་འདོད་དོ༑ ༑དེའི་ཕྱིར་ཁྱེད་ཅག་གིས་རྩོད་པ་ནི་འཐད་པ་དང་བྲལ་བ་དང༌། རང་གིས་ཁས་བླངས་པ་དང་འགལ་བ་ཡིན་ནོ། །ཞེས་ཕ་རོལ་པོ་བདག་ལས་སྐྱེ་བར་འདོད་པ་ལ་འདྲི་བར་བྱེད་པ་ཡིན་ཏེ། གང་ལས་གཏན་ཚིགས་དང་དཔེ་བཀོད་པ་འབྲས་བུ་དང་བཅས་པར་འདི་ཙམ་ཞིག་གིས་བརྩད་པ་ན། ཅི་ཕ་རོལ་པོ་ཁས་ལེན་པར་མི་བྱེད་དམ། འོན་ཏེ་ཕ་རོལ་པོ་རང་གིས་ཁས་བླངས་པ་དང་འགལ་བས་བརྩད་པས་ཀྱང་མི་ལྡོག་ན་ནི། དེའི་ཚེ་ངོ་ཚ་མེད་པ་ཉིད་ཀྱིས་གཏན་ཚིགས་དང་དཔེ་གཉིས་ཀྱིས་ཀྱང་ལྡོག་པར་མི་འགྱུར་བ་ཉིད་དོ། ཁོ་བོ་ཅག་ནི་སྨྱོན་པ་དང་ལྷན་ཅིག་རྩོད་པ་ཡང་མ་ཡིན་ནོ། །དེའི་ཕྱིར་སློབ་དཔོན་ནི་གནས་མ་ཡིན་པར་ཡང་རྗེས་སུ་དཔག་པ་འཆད་པར་བྱེད་པ་ན་བདག་ཉིད་རྗེས་སུ་དཔག་པ་ལ་དགའ་བ་ཉིད་མངོན་པར་བྱེད་པ་ཡིན་ནོ་ཞེས་སོ། །དེ་དག་གི་དོན་ནི། ཁས་བླངས་འགལ་བར་བརྗོད་པའི་ཐལ་འགྱུར་གྱིས་བདག་སྐྱེ་འགོག་ནུས་ལ། གལ་ཏེ་མི་ནུས་ན་རང་རྒྱུད་ཀྱི་གཏན་ཚིགས་ཀྱིས་ཀྱང་མི་ནུས་པར་མཚུངས་སོ། །དེས་ན་རང་རྒྱུད་ཀྱི་གཏན་ཚིགས་ལ་སྐྱོན་བརྗོད་པ་ནི། སྐྱོན་བརྗོད་མི་འཇུག་སྟེ། རང་རྒྱུད་ཀྱི་གཏན་ཚིགས་ཁས་བླངས་པར་མི་རིགས་པའི་ཕྱིར་རོ། །ཐལ་འགྱུར་གྱིས་འགོག་པར་མི་ནུས་ན་རིགས་པ་ཁས་མི་ལེན་པའི་ཕྱིར་རྒོལ་གྱི་གནས་མ་ཡིན་པས་ལྷན་ཅིག་རྩོད་པར་ཡང་མི་བྱེད་དོ། 

།དེས་ན་སློབ་དཔོན་གནས་མ་ཡིན་པར་ཡང་གཏན་ཚིགས་བརྗོད་པར་བྱེད་པ་མ་ཡིན་ནོ། །རང་རྒྱུད་ཀྱི་གཏན་ཚིགས་ཁས་མི་ལེན་པར་ཡང་ཚིག་གསལ་ལས། དབུ་མ་པ་ཡིན་ན་ནི་རང་གི་རྒྱུད་ཀྱི་རྗེས་སུ་དཔག་པར་བྱ་བར་རིགས་པ་ཡང་མ་ཡིན་ཏེ། ཕྱོགས་གཞན་ཁས་བླངས་པ་མེད་པའི་ཕྱིར་རོ། །དེ་སྐད་དུ་ཡང་འཕགས་པ་ལྷས། ཡོད་དང་མེད་དང་ཡོད་མེད་ཅེས༑ ༑ཕྱོགས་ནི་གང་ལ་ཡོད་མིན་པ། །དེ་ལ་ཡུན་ནི་རིང་པོ་ནའང༌། །ཀླན་ཀ་བརྗོད་པར་ནུས་མ་ཡིན། །ཞེས་བཤད་དོ། །རྩོད་པ་བཟློག་པ་ལས་ཀྱང༌། །གལ་ཏེ་ངས་དམ་བཅས་འགའ་ཡོད། །དེས་ན་ང་ལ་སྐྱོན་དེ་ཡོད། །ང་ལ་དམ་བཅའ་མེད་པས་ན། །ང་ནི་སྐྱོན་མེད་ཁོ་ན་ཡིན། །གལ་ཏེ་མངོན་སུམ་ལ་སོགས་པའི། ། དོན་གྱིས་འགའ་ཞིག་དམིགས་ན་ནི། །སྒྲུབ་པའམ་བཟློག་པར་བྱ་ན་དེ། །མེད་ཕྱིར་ང་ལ་ཀླན་ཀ་མེད། །ཅེས་གསུངས་སོ། །དེས་ནི་རང་རྒྱུད་ཀྱིས་གཏན་ཚིགས་མི་རིགས་པའི་ཤེས་བྱེད་དང་བཅས་པ་གསུངས་ཏེ་འོག་ཏུ་རྒྱས་པར་འཆད་དོ།། གལ་ཏེ་རང་རྒྱུད་ （ ༣༢ན ） ཀྱི་དཔེ་རྟགས་བརྗོད་མི་དགོས་པ་དང༌། དམ་བཅའ་ལ་གཞན་གྱིས་སྨྲས་པའི་ཉེས་པ་བསལ་མི་དགོས་ཀྱང་གྲངས་ཅན་རང་ལ་གྲགས་པའི་རྗེས་དཔག་གིས་འགལ་བ་བརྗོད་དགོས་པས། ཕྱིར་རྒོལ་གཞན་ལ་གྲགས་པའི་དཔེ་རྟགས་དང་དམ་བཅའ་རྣམས་དེའི་སྐྱོན་དང་བྲལ་བར་བྱ་དགོས་སོ་ཞེ་ན། དེ་ཡང་བརྗོད་པ་ཡིན་ཏེ། འདི་ལྟར་ནང་གི་སྐྱེ་མཆེད་རྣམས་ཆོས་ཅན། བདག་ལས་སྐྱེ་བ་མེད་དེ། ཡོད་པའི་ཕྱིར། དཔེར་ན་མངོན་གསལ་གྱི་བུམ་པ་བཞིན་ནོ།། ཞེས་པའི་གཏན་ཚིགས་འདི། སློབ་དཔོན་སངས་རྒྱས་བསྐྱངས་ཀྱིས་མ་བརྗོད་པ་ཡང་མ་ཡིན་པས། གཏན་ཚིགས་དང་དཔེ་མ་བརྗོད་པའི་སྐྱོན་ཡང་མེད་དོ། །དེ་སྐད་དུ་ཡང་ཚིག་གསལ་ལས། ཅི་སྟེ་ཡང་རང་གི་རྗེས་སུ་དཔག་པས་འགལ་བ་གདོན་མི་ཟ་བར་བརྗོད་པར་བྱ་བ་ཡིན་ནོ་ཞེ་ན། དེ་ཡང་སློབ་དཔོན་སངས་རྒྱས་བསྐྱངས་ཀྱིས་བརྗོད་པ་ཉིད་ཡིན་ནོ། །ཇི་ལྟར་ཞེ་ན། གང་གི་ཕྱིར་དེས་ནི་འདི་སྐད་དུ་བཤད་པ་ཡིན་ཏེ།

དངོས་པོ་རྣམས་བདག་ལས་སྐྱེ་བ་མེད་དེ། དེ་དག་གི་སྐྱེ་བ་མེད་པ་དོན་མེད་པ་ཉིད་དུ་འགྱུར་བའི་ཕྱིར་དང་ཞེས་བཤད་པའི་ཕྱིར་རོ།། དེ་ལ་དེ་དག་ཅེས་བྱ་བ་འདིས་ནི་རང་གི་བདག་ཉིད་དུ་ཡོད་པ་འཛིན་པ་ཡིན་ནོ།། ཅིའི་ཕྱིར་ཞེ་ན། འདི་ལྟར་རང་གི་བདག་ཉིད་དུ་ཡོད་པ་དག་ལ་ནི་ཡང་སྐྱེ་བ་ལ་དགོས་པ་མེད་དོ། །ཞེས་བྱ་བ་འདི་ནི་མདོར་བཞག་པའི་ངག་དེའི་འགྲེལ་པའི་ངག་ཡིན་ལ། ངག་འདིས་ནི་ཆོས་མཐུན་པའི་དཔེ་གཞན་ལ་རབ་ཏུ་གྲགས་པ་བསྒྲུབ་པར་བྱ་བ་དང༌། སྒྲུབ་པར་བྱེད་པའི་ཆོས་དང་ལྡན་པ་ཉེ་བར་བཟུང་བ་ཡིན་ནོ། །དེ་ལ་རང་གི་བདག་ཉིད་དུ་ཡོད་པ་ཞེས་བྱ་བ་འདིས་ནི་གཏན་ཚིགས་འཛིན་པ་ཡིན་ནོ། །སྐྱེ་བ་དོན་མེད་པ་ཉིད་དུ་འགྱུར་བའི་ཕྱིར་དང༌། ཞེས་བྱ་བ་འདིས་ནི་བསྒྲུབ་པར་བྱ་བའི་ཆོས་འཛིན་པ་ཡིན་ནོ། །ཞེས་གསུངས་པ་ལྟར་རོ།། དམ་བཅའ་ལ་གཞན་གྱིས་སྨྲས་པའི་ཉེས་པ་མ་བསལ་བ་ཡང་མ་ཡིན་ཏེ། དེ་ཡང་ཚིག་གསལ་ལས། གཏན་ཚིགས་དང་དཔེ་མ་བརྗོད་པ་མ་ཡིན་པ་འབའ་ཞིག་ཏུ་མ་ཟད་ཀྱི། གཞན་གྱིས་སྨྲས་པའི་ཉེས་པ་བསལ་བ་ཡང་མ་ཡིན་ནོ། །ཇི་ལྟར་ཞེ་ན༑ གྲངས་ཅན་པ་དག་མདུན་ན་གནས་པའི་བུམ་པ་མངོན་པར་གསལ་བའི་རང་བཞིན་ཅན་ནི་ཡང་མངོན་པར་གསལ་བར་མི་འདོད་ཅིང༌། དེ་ཉིད་འདིར་དཔེ་ཉིད་དུ་གྲུབ་པའི་ངོ་བོ་ཡིན་པའི་ཕྱིར་ལ་ནུས་པའི་ངོ་བོར་གྱུར་ཅིང་མངོན་པར་གསལ་བའི་རང་བཞིན་ཅན་མ་ཡིན་པ་སྐྱེ་བ་བཀག་པས་ཁྱད་པར་དུ་བྱས་པ་ནི་བསྒྲུབ་པར་བྱ་བ་ཡིན་པ་ཉིད་ཀྱི་ཕྱིར་གྲུབ་པ་ལ་སྒྲུབ་པ་ཕྱོགས་ཀྱི་སྐྱོན་ཉིད་དུ་དོགས་པའམ་གཏན་ཚིགས་འགལ་བའི་དོན་ཉིད་དུ་དོགས་ག་ལ་ཡོད། དེའི་ཕྱིར་རང་གི་རྗེས་སུ་དཔག་པ་འགལ་བ་བརྗོད་པ་ན་ཡང་ཇི་སྐད་སྨྲས་པའི་ཉེས་པ་བརྗོད་པ་མེད་པའི་ཕྱིར་གཞན་གྱིས་སྨྲས་པའི་ཉེས་པ་མ་བསལ་བ་མེད་པ་ཉིད་དེ། དེའི་ཕྱིར་སུན་འབྱིན་པ་འདི་དག་ནི་འབྲེལ་བ་མེད་ （ ༣༣ན ） པ་ཉིད་དོ། །ཞེས་ཤེས་པར་བྱའོ། །ཞེས་གསུངས་པ་ལྟར་རོ།

།ལྡོག་དོན་ཁས་བླངས་པ་ལ་སྐྱོན་མི་འཇུག་པ་ཡང་ཚིག་གསལ་ལས། ཐལ་བར་འགྱུར་བ་ལྡོག་པའི་དོན་དང་ཡང་ཕ་རོལ་པོ་ཉིད་འབྲེལ་བ་ཡིན་གྱི། ཁོ་བོ་ཅག་ནི་མ་ཡིན་ཏེ་རང་ལ་དམ་བཅའ་བ་མེད་པའི་ཕྱིར་རོ། །དེའི་ཕྱིར་ཁོ་བོ་ཅག་ལ་གྲུབ་པའི་མཐའ་དང་འགལ་བ་ག་ལ་ཡོད་པའི་དོན་ནི། བདག་སྐྱེ་འགོག་པའི་ཐལ་འགྱུར་གཉིས་ཀྱི་ལྡོག་དོན་ཕ་རོལ་གྲངས་ཅན་པས་ཁས་ལེན་པ་ཡིན་གྱི། དབུ་མ་པས་རང་ལུགས་ལ་ཐལ་འགྱུར་གཉིས་ཀྱི་ལྡོག་དོན་ཁས་མི་ལེན་པས་གྲུབ་པའི་མཐའ་དང་འགལ་བ་མེད་ཅེས་པའི་དོན་ནོ ། །གལ་ཏེ་སྔར་རྩོད་པའི་སྐབས་སུ་རྟགས་ལྡོག་པར་བཤད་ལ། ལན་གྱི་སྐབས་སུ་ཐལ་ཆོས་ཀྱི་ལྡོག་དོན་ཁས་མི་ལེན་པས་སྐྱོན་མེད་དོ་ཞེས་བཤད་པ་མ་འབྲེལ་ལོ་ཞེ་ན། སྐྱོན་མེད་དེ། དེ་གཉིས་དོན་གཅིག་ཡིན་པའི་ཕྱིར་དང༌། ཐལ་འགྱུར་གྱི་ལྡོག་དོན་གྱི་སྒོ་ནས་ལན་བཏབ་པས་དགོས་པ་ཁྱར་པར་ཅན་ཡོད་པའི་ཕྱིར་རོ། །དགོས་པ་གང་ཞེ་ན། སྤྱིར་ཐལ་འགྱུར་ཡང་དག་པ་ལ་རང་རྒྱུད་འཕེན་མི་དགོས་ཤིང༌། སྐབས་འདིར་བདག་སྐྱེ་འགོག་པའི་ལྡོག་དོན་ཙམ་ཡང་ཁས་མི་ལེན་པར་བསྟན་པའི་ཆེད་ཡིན་ནོ། །དེ་ཡང་ཚིག་གསལ་ལས། །རང་བཞིན་མེད་པར་སྨྲ་བས་རང་བཞིན་དང་བཅས་པར་སྨྲ་བ་ལ་ཐལ་བ་སྒྲུབ་པ་ན།། ཐལ་བ་ལས་ལྡོག་པའི་དོན་ཅན་དུ་ཐལ་བར་ག་ལ་འགྱུར་ཏེ། སྒྲ་རྣམས་ནི་དབྱུག་པ་དང་ཞགས་པ་ཅན་བཞིན་དུ་སྨྲ་བ་པོ་རང་དབང་མ་ཡིན་པར་བྱེད་པ་ཡང་མ་ཡིན་ནོ། །འོ་ན་ཅི་ཞེ་ན། ནུས་པ་ཡོད་ན་སྨྲ་བ་པོའི་བརྗོད་པར་འདོད་པའི་རྗེས་སུ་བྱེད་པ་ཡིན་ནོ། །དེའི་ཕྱིར་ཐལ་བ་སྒྲུབ་པ་ནི་ཕ་རོལ་པོའི་དམ་བཅའ་བ་འགོག་པ་ཙམ་གྱི་འབྲས་བུ་ཅན་ཡིན་པའི་ཕྱིར། ཐལ་བ་ལས་ལྡོག་པའི་དོན་དུ་འགྱུར་བ་ཡོད་པ་མ་ཡིན་ནོ། །ཞེས་གསུངས་སོ། །ལུང་སྔ་མའི་དོན་ནི། བདག་སྐྱེ་འགོག་པའི་ཐལ་བ་གཉིས་འཕངས་པ་ན་རང་ལ་ལྡོག་དོན་འཕེན་པ་ཁས་ལེན་འདོད་མེད་ལ། དེ་མེད་ཀྱང་རང་དབང་མེད་པར་བྱེད་པ་ཡང་མ་ཡིན་པས།

།ཐལ་བ་དེ་གཉིས་ལས་ལྡོག་པ་ཁས་མི་ལེན་ཞེས་པའི་དོན་ནོ། །ལུང་ཕྱི་མའི་དོན་ནི། ཐལ་བ་གཉིས་ཀྱི་ཐལ་ཆོས་ལྡོག་པའི་དོན་སླར་ཡང་སྐྱེ་བ་དོན་བཅས་དང་ཐུག་བཅས་ཀྱི་རྟགས་ཀྱི་བདག་སྐྱེ་མེད་པ་མི་སྒྲུབ་ཀྱང་དགོས་པ་མེད་པ་མ་ཡིན་ཏེ། གྲངས་ཅན་མི་འདོད་པའི་སྐྱེ་བ་དོན་མེད་ཐུག་མེད་སྒྲུབ་པས་གྲངས་ཅན་གྱི་དམ་བཅས་པའི་བདག་ལས་སྐྱེ་བ་རྣམ་པར་བཅད་པ་ཙམ་ཞིག་སྒྲུབ་པའི་དགོས་པ་ཅན་ཡིན་པའི་ཕྱིར་ཞེས་པའི་དོན་ནོ། །དེས་ན་ཐལ་བའི་ལྡོག་དོན་ཁས་མི་ལེན་པར་བསྟན་པ་དང༌། མཁས་པའི་ལྡོག་དོན་ཁས་ལེན་འདོད་མེད་པ་ལ་ལེན་དགོས་པར་བརྩད་པ་སྒྲ་རང་དབང་དུ་འཇུག་པ་མ་ཡིན་པར་བསྟན་པ་ （ ༣༣བ ） དང༌། ཐལ་བ་འཕེན་པའི་དགོས་པ་བསྟན་པ་སྟེ། སྤྱིར་ཐལ་འགྱུར་ཡང་དག་གིས་ཀྱང་ལོག་རྟོག་འགོག་ནུས་པར་བསྟན་པའོ། །དེས་ན་དགོས་པ་གཉིས་མཐོང་ནས་ཐལ་འགྱུར་གྱི་ལྡོག་དོན་གྱི་སྒོ་ནས་ལྡོག་དོན་ཁས་མི་ལེན་པའི་སྐྱོན་སྤང་མཛད་དོ།། སློབ་དཔོན་ལེགས་ལྡན་འབྱེད་ཀྱིས་སླར་ཡང་གི་དོན་མི་དགོངས་ན། སླར་ཡང་སྐྱེ་བ་དོན་བཅས་ཐུག་བཅས་མི་འདོད་པའི་གྲུབ་མཐའ་དང་འགལ་ལོ་ཞེས་མ་བརྩད་པར་འགྱུར་རོ། །དེ་ལྟར་ན་སླར་ཡང་སྐྱེ་བ་དོན་བཅས་ཐུག་བཅས་མི་འདོད་པས་གྲུབ་མཐའ་དང་འགལ་བ་མེད་པའི་སྐྱོན་སྤང་མཛད་པ་ཡང་དགོས་པ་མེད་དོ་ཞེ་ན། དེ་ཡང་སྐྱོན་མེད་དེ། སློབ་དཔོན་ལེགས་ལྡན་འབྱེད་ཀྱི་བཞེད་པ་ནི། སྤྱིར་སྐྱེ་བ་དོན་བཅས་ཐུག་བཅས་ཙམ་ལྡོག་དོན་ལ་འཕངས་པས་གྲུབ་མཐའ་དང་འགལ་ཞེས་བརྩད་པ་མ་ཡིན་གྱི། རྟགས་ལྡོག་པས་སྐྱེ་བ་དོན་བཅས་ཐུག་བཅས་ཙམ་ལས་མ་འཕངས་ཀྱང་བསྒྲུབ་བྱའི་ཆོས་ལྡོག་པས་བདག་སྐྱེ་མེད་པའི་སྐྱེ་བ་ཡོད་པར་འཕངས་པ་དང༌། གཉིས་ཀའི་བྱེད་པ་ལ་སླར་ཡང་སྐྱེ་བ་དོན་བཅས་ཐུག་བཅས་སུ་སོང་སྙམ་དུ་དགོངས་པའོ། །སླར་ཡང་སྐྱེ་བ་དོན་བཅས་ཐུག་བཅས་དགོངས་ན། ལྡོག་དོན་ཁས་ལེན་དགོས་སོ་ཞེས་མི་རྩོད་དེ། ཧ་ཅང་ཐལ་བས་བདག་སྐྱེ་མེད་པ་ལྡོག་པ་ལ་ཡང་བདག་སྐྱེ་ཡོད་པ་ལྡོག་དོན་དུ་ཁས་བླངས་དགོས་སོ་ཞེས་རྩོད་དགོས་པར་མཚུངས་པའི་ཕྱིར་རོ།

།དེས་ན་ལན་གྱི་ཐལ་འགྱུར་གཉིས་ཀྱིས་ལྡོག་དོན་ཁས་མི་ལེན་པར་བསྟན་པས། གྲུབ་མཐའ་དང་འགལ་བ་མེད་པ་དང༌། སྔར་གྱི་སྦྱོར་བའི་ལྡོག་ཚུལ་ཁས་མི་ལེན་པར་ཡང་སྔར་གྱི་སློབ་དཔོན་སངས་རྒྱས་བསྐྱངས་ཀྱི་འགྲེལ་པའི་སྦྱོར་བ་འགོད་ཚུལ་བཤད་པས༑ སྔར་གྱི་སྦྱོར་བ་ལྡོག་པར་བརྩད་པའི་སྐྱོན་སྤང་མི་འཇུག་པར་བསྟན་ཏོ། ། དེས་ན་ཐལ་འགྱུར་ཙམ་གྱིས་གཞན་གྱི་ལོག་རྟོག་འགོག་པ་མགོན་པོ་ཀླུ་སྒྲུབ་ཀྱི་དགོངས་པ་ཡིན་པ་དང༌། སློབ་དཔོན་སངས་རྒྱས་བསྐྱངས་ཀྱང་སློབ་དཔོན་ཀླུ་སྒྲུབ་དང་ཁྱད་པར་མེད་པར་མཛད་པ་ཡིན་ཏེ། ཚིག་གསལ་ལས། དེ་ལྟར་ཡང་སློབ་དཔོན་ནི། ནམ་མཁའི་མཚན་ཉིད་སྔ་རོལ་ན། །ནམ་མཁའ་ཅུང་ཟད་ཡོད་མ་ཡིན༑ ༑གལ་ཏེ་མཚན་ལས་སྔ་གྱུར་ན། །མཚན་ཉིད་མེད་པར་ཐལ་བར་འགྱུར།། ཞེས་བྱ་བ་དང༌། དེ་བཞིན་དུ། གཟུགས་ཀྱི་རྒྱུ་ནི་མ་གཏོགས་པར། །གཟུགས་ན་གཟུགས་ནི་རྒྱུ་མེད་པར། །ཐལ་བར་འགྱུར་ཏེ་དོན་གང་ཡང༌། །རྒྱུ་མེད་པ་ནི་གང་ནའང་མེད། །ཅེས་བྱ་བ་དང༌། དེ་བཞིན་དུ་མྱ་ངན་འདས་པ་དངོས་པོ་མིན། །རྒ་ཤིའི་མཚན་ཉིད་ཐལ་བར་འགྱུར། རྒ་དང་འཆི་བ་མེད་པ་ཡི། །དངོས་པོ་ཡོད་པ་མ་ཡིན་ནོ། །ཞེས་བྱ་བ་ལ་སོགས་པས་ཕལ་ཆེར་ཐལ་བ་སྒྲུབ་པ་ཁོ་ནའི་སྒོ་ནས་གཞན་གྱི་ཕྱོགས་སེལ་བར་མཛད་དོ། །ཅི་སྟེ་སློབ་དཔོན་གྱི་ （ ༣༤ན ） ངག་རྣམས་ནི་དོན་གྱི་ངག་ཡིན་པའི་ཕྱིར་དོན་ཆེན་པོ་ཉིད་ཡིན་པར་སྦྱོར་བ་དུ་མའི་རྒྱུ་ཉིད་དུ་རྟོགས་ན་ནི། སློབ་དཔོན་སངས་རྒྱས་བསྐྱངས་ཀྱི་ངག་དག་ཀྱང་ཅིའི་ཕྱིར་དེ་ལྟར་ཡོངས་སུ་མི་རྟོག འོན་ཏེ་སྦྱོར་བའི་ངག་རྒྱས་པར་བརྗོད་པར་བྱེད་པ་གང་ཡིན་པ་འདི་ནི་འགྲེལ་པ་མཁན་པོ་རྣམས་ཀྱི་ལུགས་ཡིན་ནོ་ཞེ་ན། དེ་ཡང་ཡོད་པ་མ་ཡིན་ཏེ་རྩོད་པ་བཟློག་པའི་འགྲེལ་པ་མཛད་པ་ན། སློབ་དཔོན་གྱིས་ཀྱང་སྦྱོར་བའི་ངག་མ་གསུངས་པའི་ཕྱིར་རོ། །ཞེས་ཇི་སྐད་གསུངས་པ་བཞིན་ནོ། །རྒྱ་ལ་རྒྱ་ཡི་འབུར་ནི་ཇི་བཞིན་དུ། །རྣམ་དག་དགོངས་པ་དྲི་མེད་ལེགས་བཤད་གཏེར།

ཁོ་བོའི་བློ་གྲོས་བློ་ཆེན་ཉིན་མོའི་དཔལ། །ཡོངས་སུ་བཟུང་ནས་གཞན་དུ་འགྲོ་མི་བྱེད༑ ༑འགྲེལ་བཤད་གཉིས་ཀྱིས་བཟློག་ལུགས་སྔར་བཤད་པ་ལྟར་གསལ་མོད༑ འོན་ཀྱང་དོགས་པའི་གནས་འདི་ལྟ་བུ་ཞིག་བརྗོད་པར་བྱའོ། །འདི་ལ་གཉིས། གཞན་གྱིས་རྩོད་པ་བཀོད་པ་དང༌། དེ་དགག་པའོ། ། དང་པོ་ལ་གཉིས། གང་ལ་རྩོད་པའི་ཡུལ་དང༌། ཇི་ལྟར་རྩོད་པའི་ཚུལ་ལོ། །དང་པོ་ནི། སློབ་དཔོན་སངས་རྒྱས་བསྐྱངས་ཀྱིས་ཀྱང༌། ཞེས་པ་ནས། ནམ་ཡང་མི་སྐྱེ་བར་མི་འགྱུར་རོ། །ཞེས་གསུངས་སོ། །ཞེས་པའི་བར་དག་གོ །གཉིས་པ་ནི། འདི་ལ་ཁ་ཅིག་གིས་དེ་ནི་རིགས་པ་མ་ཡིན་ཏེ། ཞེས་བྱ་བ་ནས། གྲུབ་པའི་མཐའ་དང་འགལ་བར་འགྱུར་རོ། །ཞེས་སྐྱོན་སྨྲས་ཏེ་ཞེས་པའི་བར་དག་གོ །དེ་དག་གི་དོན་ནི། སློབ་དཔོན་ལེགས་ལྡན་འབྱེད་ན་རེ། གལ་ཏེ་རང་རྒྱུད་ཀྱི་གཏན་ཚིགས་ཀྱི་དབང་དུ་བྱས་ནས་བདག་སྐྱེ་འགོག་པར་བྱེད་དམ། ཐལ་འགྱུར་གྱི་དབང་དུ་བྱས་ནས་འགོག་པར་བྱེད། དང་པོ་ལྟར་ན་དེ་ནི་མི་རིགས་ཏེ། རང་རྒྱུད་ཀྱི་གཏན་ཚིགས་དང༌། དཔེ་མ་བརྗོད་པའི་ཕྱིར་དང༌། དམ་བཅའ་ལ་གཞན་གྱི་ཉེས་པ་མ་བསལ་བའི་ཕྱིར་རོ། །གཉིས་པ་ལྟར་ན། སྒྲུབ་བྱེད་མི་འཕེན་པའི་ཐལ་འགྱུར་ཙམ་གྱིས་འགོག་པར་མི་ནུས་པས་སྒྲུབ་བྱེད་འཕེན་པའི་ཐལ་འགྱུར་དགོས་ལ༑ དེ་ལྟར་ན་སྒྲུབ་བྱེད་འཕེན་པའི་ཐལ་བར་འགྱུར་བའི་ངག་ཡིན་པའི་ཕྱིར། སྦྱོར་བའི་སྐབས་ཀྱི་དོན་ལས་ལྡོག་པས་བདག་སྐྱེ་མེད་པར་སྒྲུབ་པར་བྱ་བ་དང༌། ཐལ་འགྱུར་དེའི་ཆོས་ལྡོག་པའི་དོན་མངོན་པས་སླར་ཡང་སྐྱེ་བ་དོན་བཅས་ཐུག་བཅས་སུ་འགྱུར་ལ། སློབ་དཔོན་གྱི་ལུགས་ལ་སླར་ཡང་སྐྱེ་བ་དོན་བཅས་ཐུག་བཅས་མི་བཞེད་པས་རང་གི་གྲུབ་པའི་མཐའ་དང་འགལ་བར་འགྱུར་རོ། །ཞེས་པའོ༑ ༑དེས་ན་ཐལ་འགྱུར་ལྡོག་པ་ན། མྱུ་གུ་ཆོས་ཅན། བདག་ལས་སྐྱེ་བ་མེད་དེ༑ སླར་ཡང་སྐྱེ་བ་དོན་བཅས་ཐུག་བཅས་ཡིན་པའི་ཕྱིར་རོ། །ཞེས་པ་འདིར་འགྱུར་བས་ན་རང་གི་གྲུབ་པའི་མཐའ་དང་འགལ་ལོ་ཞེས་ཟེར་རོ།

།གལ་ཏེ་གཞན་རྣམས་དེ་ལྟ་ཡིན་མོད། གཞན་སྐྱེ་འཕེན་པའི་ཚུལ་ཇི་ལྟ་བུ་ཞེ་ན། དེ་ཡང་བདག་སྐྱེ་མེད་པར་སྒྲུབ་པ་ཙམ་གྱིས་གཞན་སྐྱེ་འཕེན་ （ ༣༤བ ） པ་མ་ཡིན་གྱི། དེ་ལྟ་བུའི་ཐལ་གྱུར་གྱིས་བདག་སྐྱེ་བཀག་ནས་སླར་ཡང་སྐྱེ་བ་དོན་བཅས་ཐུག་བཅས་སུ་འཕངས་ལ། དེ་ལྟར་ན་ཤུགས་ལ་གཞན་སྐྱེ་འཕངས་པར་འགྱུར་ཏེ། བདག་སྐྱེ་བཀག་ནས་སླར་ཡང་སྐྱེ་བ་དོན་བཅས་འཕངས་པའི་ཕྱིར་རོ། །སླར་ཡང་སྐྱེ་བ་དོན་མེད་དང་ཐུག་མེད་དུ་ཐལ་བ་འཕངས་པར་གོ་ནས་ལྡོག་དོན་ཁས་བླངས་ན་གྲུབ་མཐའ་དང་འགལ་ཞེས་རྩོད་པ་ཡིན་ནོ། །སླར་ཡང་གི་དོན་མ་དགོངས་ན། སླར་ཡང་སྐྱེ་བ་དོན་བཅས་ཐུག་བཅས་གྲངས་ཅན་པས་ཁས་བླངས་ལ༑ དབུ་མ་པས་ཁས་མི་ལེན་པས། གྲུབ་པའི་མཐའ་དང་མི་འགལ་ལོ་ཞེས་ལན་བཏབ་པ་ཡང་འབྲེལ་བ་མེད་པའི་ཕྱིར་རོ། །ལན་ཇི་ལྟར་དུ་བཏབ་ཅེ་ན། ཚིག་གསལ་ལས། ཐལ་བར་འགྱུར་བ་ལྡོག་པའི་དོན་དང་ཡང་ཕ་རོལ་པོ་ཉིད་འབྲེལ་བ་ཡིན་གྱི། ཁོ་བོ་ཅག་ནི་མ་ཡིན་ཏེ། རང་ལ་དམ་བཅའ་བ་མེད་པའི་ཕྱིར་རོ། ། དེའི་ཕྱིར་ཁོ་བོ་ཅག་ལ་གྲུབ་པའི་མཐའ་དང་འགལ་བ་ཡོད། ཅེས་གསལ་བར་གསུངས་སོ། །གཏན་ཚིགས་ཀྱི་དབང་དུ་བྱས་པའི་རྟགས་ཆོས་ལྡོག་པ་བཤད་ན། ལྡོག་ཁྱབ་ཀྱི་ལྡོག་ཚུལ་ཡིན་ཞིང༌། རྟགས་ཆོས་སོ་སོར་ལྡོག་པ་ཡིན་པས་རྟགས་ལྡོག་ན་བསྒྲུབ་བྱ་ལྡོག་དགོས་པ་ཡང་མི་འགྲུབ་བོ། །སློབ་དཔོན་ལེགས་ལྡན་འབྱེད་རྒོལ་བ་ཤིན་ཏུ་མཁས་པ་ཡིན་པས་དེ་ལྟ་བུའི་རྩོད་པ་ཧ་ཅང་ཐལ་བར་ནན་ཏུར་གྱིས་འཕུལ་ནས་རྩོད་པ་མི་བྱེད་དམ་སྙམ་མོ། །གཉིས་པ་དེ་དགག་པ་ནི། སྐྱོན་དེ་དག་ཐམས་ཅད་ནི་རིག་པ་མ་ཡིན་པར་ཁོ་བོ་ཅག་གིས་མཐོང་ངོ༌། །ཞེས་གསུངས་སོ། །འདི་ལ་གསུམ། དཔེ་རྟགས་མ་བརྗོད་པའི་སྐྱོན་སྤང་བ་དང༌། གཞན་སྐྱོན་མ་བསལ་བའི་སྐྱོན་སྤང་བ་དང༌། ཐལ་འགྱུར་གྱི་ལྡོག་དོན་ཁས་མི་ལེན་པར་བསྟན་པའོ། །དང་པོ་ལ་གཉིས། རང་རྒྱུད་བརྗོད་མི་དགོས་པར་བསྟན། གཞན་གྲགས་ཀྱི་གཏན་ཚིགས་མ་བརྗོད་པའི་ཉེས་པ་མེད་པར་བསྟན་པའོ།

།དང་པོ་ནི་ཇི་ལྟར་ཞེ་ན། དེ་ལ་རེ་ཞིག་ཅེས་བྱ་བ་ནས་དེའི་ཕྱིར་གཞན་གྱིས་སྨྲས་པའི་ཉེས་པར་ཐལ་བར་མི་འགྱུར་བ་ཉིད་ཀྱིས་ཕྱིར། སློབ་དཔོན་སངས་རྒྱས་བསྐྱངས་ཀྱིས་དེའི་ལན་བརྗོད་པར་བྱ་བ་མ་ཡིན་ནོ། ། ཞེས་བྱ་བའི་བར་དག་གོ །དེ་དག་གི་དོན་ནི། གྲངས་ཅན་པ་རང་གི་ནང་འགལ་སྟོན་པའི་ཐལ་འགྱུར་གྱི་བརྩད་པ་ན་བདག་ལས་སྐྱེ་བ་མི་རིགས་པར་ཁས་ལེན་པར་མི་བྱེད་དམ། ཁས་བླངས་ནང་འགལ་སྟོན་པའི་ཐལ་འགྱུར་ནི། སླར་ཡང་སྐྱེ་བ་དོན་མེད་དང་ཐུག་མེད་དུ་ཐལ་བའི་རིགས་པའོ། །འོན་ཏེ་ཁས་བླངས་ནང་འགལ་མཐོང་ནས་ཀྱང་མི་ལྡོག་ན་རིགས་པ་ཁས་མི་ལེན་པས་ངོ་ཚ་མེད་པའི་ཕྱིར་རྒོལ་གྱིས་སྣོད་དུ་མི་རུང་བས་ལྷན་ཅིག་ཏུ་རྩོད་པར་བྱ་བ་ཡང་མ་ཡིན་ནོ། །དེས་ན་རང་རྒྱུད་ཀྱི་གཏན་ཚིགས་བརྗོད་པ་ལ་དགོས་པ་ （ ༣༥ན ） མེད་ཅིང་མི་རིགས་པའི་ཕྱིར་དང༌། ཁས་བླངས་ནང་འགལ་སྟོན་པའི་ཐལ་འགྱུར་གྱིས་འགོག་པར་མི་ནུས་ན། རང་རྒྱུད་ཀྱི་དཔེ་རྟགས་བརྗོད་པས་ཀྱང་མི་ནུས་པར་ཚུད་དོ། །རང་རྒྱུད་མི་རིགས་པའི་རྒྱུ་མཚན་ནི། དབུ་མ་པ་ཡིན་ན། ཞེས་པ་ནས། མེད་ཕྱིར་ང་ལ་ཀླན་ཀ་མེད། །ཅེས་པའི་བར་ཤེས་བྱེད་དང་བཅས་ཏེ་བསྒྲུབས། རང་རྒྱུད་ཀྱི་དམ་བཅའ་དང་གཏན་ཚིགས་མི་འཐད་པས། 

དེ་ལ་གཞན་གྱིས་བརྗོད་པའི་སྐྱོན་བསལ་ཡང་མི་དགོས་སོ་ཞེས་སྟོན་པ་ནི། གང་གི་ཚེ་དེ་ལྟར། ཞེས་པ་ནས། དེའི་ལན་བརྗོད་པར་བྱ་བ་མ་ཡིན་ནོ། །ཞེས་བྱ་བའི་བར་དག་གོ །གཉིས་པ་ལ་གཉིས། དོགས་པ་དགོད་པ་དང༌། དེའི་ལན་བསྟན་པའོ། ། དང་པོ་ནི་ཅི་སྟེ་ཡང་དབུ་མ་པ་རྣམས་ཀྱི་ལྟར་ན་ཞེས་པ་ནས་དེ་ཉིད་དུ་འགྱུར་རོ་སྙམ་ན་ཞེས་པའི་བར་དག་གོ །ཞེས་པའི་བར་དག་གོ །གལ་ཏེ་དེ་ལྟར་མི་འདོད་ནའང༑ གྲངས་ཅན་རང་ཉིད་ལ་གྲགས་པའི་དཔེ་རྟགས་ཀྱི་སྒོ་ནས་འགོག་དགོས་པས༑ ཕྱིར་རྒོལ་རང་ལ་གྲགས་པའི་རྟགས་དང་དཔེ་མ་བརྗོད་པའི་ཕྱིར་དང༌། ། དེ་ལ་གཞན་གྱིས་སྨྲས་པའི་ཉེས་པ་མ་བསལ་བའི་ཕྱིར་སྔར་བཤད་པའི་ཉེས་པ་དེ་ཉིད་དུ་འགྱུར་རོ་ཞེ་ན། འདིར་རང་གྲགས་ཀྱི་གཏན་ཚིགས་དང༌། གཞན་གྲགས་ཀྱི་གཏན་ཚིགས་དོན་གཅིག་སྟེ། སྔ་རྒོལ་ལ་ལྟོས་ནས་གཞན་ཕྱིར་རྒོལ་ལ་གྲགས་པས་གཞན་གྲགས་དང༌། ཕྱིར་རྒོལ་རང་ཉིད་ལ་གྲགས་པས་རང་གྲགས་ཞེས་པ་ཙམ་དུ་ཟད་དོ། །གཉིས་པ་ལ་གཉིས། ཕྱིར་རྒོལ་ཐམས་ཅད་ལ་གཞན་གྲགས་བརྗོད་དགོས་པའི་ངེས་པ་མེད་པར་བསྟན་པ་དང༌། འགའ་ཞིག་ལ་བརྗོད་དགོས་ནའང་མ་བརྗོད་པར་ཡང་མ་ཡིན་པར་བསྟན་པའོ། །དང་པོ་ནི བཤད་པར་བྱ་སྟེ། དེ་ནི་དེ་ལྟ་མ་ཡིན་ནོ། །ཅིའི་ཕྱིར་ཞེ་ན། ཞེས་པ་ནས། འདིར་རྗེས་སུ་དཔག་པས་གནོད་པ་བརྗོད་པ་ལ་དགོས་པ་ཅི་ཞིག་ཡོད། ཅེས་པའི་བར་དག་གོ །དེ་དག་གི་དོན་ནི་གྲངས་ཅན་པས་བདག་སྐྱེ་ཡོད་པའི་སྒྲུབ་བྱེད་རྣམས་ནི་ཕྱིར་རྒོལ་དབུ་མ་པ་ལ་མ་གྲུབ་པས། གྲངས་ཅན་ཉིད་ཀྱིས་ཁས་བླངས་པ་འབའ་ཞིག་ཏུ་ཟད་ཀྱི། རིགས་པ་དང་བྲལ་བའི་ཕྱཽགས་ཁས་བླངས་པས་འདི་ནི་གྲངས་ཅན་བདག་ཉིད་སླུ་བར་བྱེད་པ་ཙམ་ཡིན་གྱི། གཞན་དབུ་མ་པ་ལ་ཚད་མའི་ངེས་པ་སྐྱེད་པར་མི་ནུས་སོ། །དེས་ན་བདག་སྐྱེ་ཡོད་པའི་སྒྲུབ་བྱེད་ལ་བསྒྲུབ་བྱ་སྒྲུབ་པའི་ནུས་པ་མེད་པར་བརྗོད་པ་འདི་ཉིད་གྲངས་ཅན་འདིའི་སུན་འབྱིན་ཆེས་གསལ་པོ་ཡིན་ནོ། ། དེའི་རྒྱུ་མཚན་ཡང་བདག་སྐྱེ་འདོད་པའི་རྒོལ་བས་རང་ཉིད་ཀྱིས་ངེས་པ་བཞིན་དུ་རང་གིས་ཁོང་དུ་ཆུད་པའི་འཐད་པ་དེ་ཉིད་གཞན་ཕྱིར་རྒོལ་དག་ལ་ཡང་བསྙད་པར་བྱ་དགོས་སོ།

།དེས་ན་གྲངས་ཅན་རང་གིས་ཁས་བླངས་པའི་བདག་སྐྱེའི་སྒྲུབ་བྱེད་ནི། གྲངས་ཅན་ཁོ་ནས་བཀོད་པར་ （ ༣༥བ ） བྱ་དགོས་པ་འདི་ནི་རྩོད་པ་བྱེད་པ་ཀུན་གྱི་ལུགས་ཡིན་ན། བདག་སྐྱེའི་སྒྲུབ་བྱེད་འདི་ནི་གཞན་དབུ་མ་པ་ལ་གཏན་ཚིགས་ཀྱང་མ་ཡིན་ནོ་ཞེས་པའོ། །གཉིས་པ་ནི། ཅི་སྟེ་ཡང་རང་གི་རྗེས་སུ་དཔག་པས། ཞེས་པ་ནས། གཏན་ཚིགས་དང་དཔེ་མ་བརྗོད་པའི་ཕྱིར་དང༌། ཞེས་ཅི་སྟེ་བརྗོད་པར་བྱེད། ཅེས་པའི་བར་དག་གོ །དེ་དག་གི་དོན་ནི་རང་གི་བདག་ཉིད་དུ་ཡོད་པ་དག་ལ་ཡང་སྐྱེ་བ་དགོས་པ་མེད་དེ། ཞེས་པའི་ངག་འདིས་ཆོས་མཐུན་པའི་དཔེ་གཞན་གྲངས་ཅན་ལ་རབ་ཏུ་གྲགས་པ་ཉེ་བར་བཟུང་བ་ཡིན་ནོ། །དེ་ཡང་མིག་སོགས་ནང་གི་སྐྱེ་མཆེད་རྣམས་ཆོས་ཅན། བདག་ལས་སྐྱེ་བ་མེད་དེ། ཡོད་པའི་ཕྱིར། དཔེར་ན་མངོན་གསལ་གྱི་བུམ་པ་བཞིན་ནོ། །ཞེས་གཞན་གྲགས་ཀྱི་གཏན་ཚིགས་འདི། སློབ་དཔོན་སངས་རྒྱས་བསྐྱངས་ཀྱི་དགོངས་པའོ། །དེས་ན་ཞེས་བྱ་བ་འདིས་ནི་བསྒྲུབ་པར་བྱ་བའི་ཆཽས་འཛིན་པ་ཡིན་ནོ། །ཞེས་པ་ཡན་ཆད་ཀྱིས་སློབ་དཔོན་སངས་རྒྱས་བསྐྱངས་ཀྱི་འགྲེལ་པའི་དགོངས་པ་བཤད་པའོ། །སྦྱོར་བའི་ངག་བསྡུ་བ་ནི། དེ་ལ་ཇི་ལྟར་སྒྲ་མི་རྟག་སྟེ། ཞེས་སོགས་སོ། །དེ་ལྟར་གཏན་ཚིགས་ཉེ་བར་སྦྱར་བས་ཞེས་སོགས་ཀྱིས་ནི་དོན་བསྡུས་ནས་བསྟན་ནོ། །གཉིས་པ་ནི། གཏན་ཚིགས་དང་དཔེ་མ་བརྗོད་པ་མ་ཡིན་པ་འབའ་ཞིག་ཏུ་མ་ཟད་ཀྱི། འདིར་མ་བསྟན་པ་ཅུང་ཟད་ཀྱང་མི་སྲིད་དོ་ཞེས་པའི་བར་དག་གོ། དེ་དག་གི་དོན་ནི་མངོན་གསལ་གྱི་བུམ་པ་དཔེ་དང༌། རྒྱུ་ནུས་པའི་བདག་ཉིད་དུ་ཡོད་པ་དགག་བྱ་ཡིན་པས་གཞན་གྱིས་སྨྲས་པའི་ཉེས་པ་མ་བསལ་བའི་སྐྱོན་ཡང་མེད་པ་དང༌། གྲངས་ཅན་པའི་ངོར་བུམ་པ་ལ་སོགས་པས་མ་ངེས་པའི་སྐྱོན་མེད་པ་དང༌། ཡང་ན་སྦྱོར་བའི་ཚུལ་གཞན་བསྟན་པ་དང༌། སངས་རྒྱས་བསྐྱངས་ཀྱི་འགྲེལ་པའི་ཚིག་ལ་སྦྱོར་བའི་དོན་གྱི་བདག་ཉིད་འདི་ལྟ་བུ་འབྱིན་པར་བྱེད་པ་རྣམས་སོ།

།གསུམ་པ་ལ་གསུམ། ཐལ་བའི་ལྡོག་དོན་ཁས་མི་ལེན་པའི་རྒྱུ་མཚན། ལྡོག་དོན་ཁས་ལེན་འདོད་མེད་པར་བསྟན་པ། ལྡོག་དོན་ཁས་མི་ལེན་ཀྱང་ཐལ་འགྱུར་བརྗོད་པའི་དགོས་པ་བསྟན་པའོ། །དང་པོ་ནི། ཐལ་བར་འགྱུར་བ་ལྡོག་པའི་དོན་དང༌། ཞེས་པ་ནས། སློབ་དཔོན་སངས་རྒྱས་བསྐྱངས་ལ་གླགས་དང་བཅས་པའི་ཚིག་གསུངས་པ་ཉིད་ག་ལ་ཡོད། ཅེས་པའི་བར་དག་གོ །དེའི་དོན་ནི། སླར་ཡང་སྐྱེ་བ་དོན་མེད་ཐུག་མེད་ཀྱི་ཐལ་འགྱུར་གཉིས་ཀྱི་ལྡོག་དོན་ཕ་རོལ་གྲངས་ཅན་པས་ཁས་བླངས་པ་ཡིན་གྱི། དབུ་མ་པས་ཁས་མི་ལེན་པར་བསྟན་པ་དང༌༑ དེའི་ཕྱིར་གྲུབ་པའི་མཐའ་དང་འགལ་བའི་སྐྱོན་མེད་པ་དང༌། ལྡོག་དོན་ཕ་རོལ་པོས་ཁས་བླངས་པ་ལ་སྐྱོན་དུ་འགྱུར་བ་ནི། ཁོ་བོ་དབུ་མ་པ་འདོད་པ་ཁོ་ན་ཡིན་ལ། དེས་ན་སློབ་དཔོན་སངས་རྒྱས་བསྐྱངས་ལ་ཀླན་ཀའི་གོ་སྐབས་མེད་དོ་ཞེས་པའི་དོན་ནོ། །གཉིས་པ་ནི། རང་བཞིན་མེད་ （ ༣༦ན ） པར་སྨྲ་བས། ཞེས་བྱ་བ་ནས། འདོད་པའི་རྗེས་སུ་བྱེད་པ་ཡིན་ནོ། །ཞེས་པའི་བར་དག་གོ །དེའི་དོན་ནི། སྒྲ་རྣམས་ནི་སྐྱེས་བུ་ཞགས་པས་བཅིངས་ནས། དབྱུག་པས་བསྣུན་པ་བཞིན་དུ་སྨྲ་བ་པོ་རང་དབང་མེད་པར་དངོས་པོའི་སྟོབས་ཀྱིས་དོན་སྟོན་པར་བྱེད་པ་ནི་མ་ཡིན་ནོ༑ ༑འོ་ན་ཅི་ཞེ་ན། སྒྲ་དེ་ལ་དོན་སྟོན་པའི་ནུས་པ་ཡོད་ན་བརྗོད་པར་འདོད་པའི་རྗེས་སུ་འབྲངས་ནས་དོན་སྟོན་པར་བྱེད་པའི་ཕྱིར་རོ། །གསུམ་པ་ནི། དེའི་ཕྱིར་ཐལ་བ་སྒྲུབ་པ་ནི། ཞེས་པ་ནས། །ཡོད་པ་མ་ཡིན་ནོ་ཞེས་པའི་བར་རོ། ། དེའི་དོན་ནི། ལྡོག་དོན་མི་འཕེན་ཀྱང་ཐལ་འགྱུར་བརྗོད་པ་ནི། གཞན་གྱིས་དམ་བཅས་པའི་དོན་བདག་སྐྱེ་འགོག་པའི་དགོས་པ་ཡོད་དོ། །ཞེས་པའོ། །ཐལ་འགྱུར་ཙམ་གྱིས་གཞན་གྱིས་དམ་བཅས་པའི་དོན་འགོག་ནུས་པར་གང་ལས་ཤེས་ཤེ་ན། དེ་ལྟར་ཡང་སློབ་དཔོན་ནི། ཞེས་པ་ནས་སྦྱོར་བའི་ངག་མ་གསུངས་པའི་ཕྱིར་རོ། །ཞེས་པའི་བར་དག་གོ །དེའི་དོན་ནི། སློབ་དཔོན་གྱི་བསྟན་བཅོས་སུ་ཕལ་ཆེར་ཐལ་བའི་སྒོ་ནས་གཞན་ཕྱོགས་འགོག་པ་དང༌།

སློབ་དཔོན་ཀླུ་སྒྲུབ་དང་སངས་རྒྱས་བསྐྱངས་གཉིས་ཡིད་ཆེས་ཀྱི་གནས་སུ་བྱེད་པ་འདྲ་བར་བསྟན། དེ་ལ་མདོར་བསྡུས་པའི་དོན་ནི་འདི་ཡིན་ཏེ། སློབ་དཔོན་སངས་རྒྱས་བསྐྱངས་ཀྱིས་གཏན་ཚིགས་དངོས་ཟིན་ལ་མ་བསྟན་པར་བསམ་ནས་རྩོད་པ་ཡང་མ་ཡིན་ལ༑ བདག་སྐྱེ་འགོག་པའི་ཐལ་འགྱུར་གཉིས་སློབ་དཔོན་ལེགས་ལྡན་འབྱེད་ཀྱང་བཞེད་པས། ཐལ་འགྱུར་དེ་གཉིས་ཀྱི་སྒོ་ནས་འགོག་པར་མི་རིགས་ཞེས་རྩོད་པ་ཡང་མ་ཡིན་ནོ། །འོ་ན་ཅི་ཞེ་ན། རང་རྒྱུད་ཀྱི་གཏན་ཚིགས་ཁས་མི་ལེན་པའི་ཐལ་འགྱུར་དང་གཞན་གྲགས་ཀྱི་གཏན་ཚིགས་ཙམ་གྱིས་འགོག་པར་མི་ནུས་པས། རང་རྒྱུད་ཀྱིས་གཏན་ཚིགས་ཀྱི་སྒོ་ནས་འགོག་དགོས། ཞེས་རྩོད་པ་ཡིན་ལ། དེའི་ལན་དུ་ཐལ་འགྱུར་ཙམ་གྱིས་བདག་སྐྱེ་འགོག་ནུས་པར་བསྟན་པ་དང༌། གལ་ཏེ་མི་ནུས་ན་རང་རྒྱུད་ཀྱི་གཏན་ཚིགས་ཀྱིས་ཀྱང་འགོག་པ་མི་ནུས་པར་མཚུངས་པར་སྒྲུབ་པ་དང༌། རང་རྒྱུད་ཀྱི་གཏན་ཚིགས་ཁས་ལེན་མི་རིགས་པར་བསྟན་པ་དང༌༑ གཞན་གྲགས་ཀྱི་གཏན་ཚིགས་རིགས་པར་བསྟན་པ་དང༌། ཐལ་འགྱུར་ཙམ་གྱིས་འགོག་པར་ནུས་པ་སློབ་དཔོན་གྱི་བཞེད་པར་བསྟན་པ་དང༌། རང་རྒྱུད་ཀྱི་གཏན་ཚིགས་རྒྱས་པར་བཀག་ནས་རང་རྒྱུད་དང་གཞན་གྲགས་ཀྱི་ཁྱད་པར་བསྟན་པའི་སྒོ་ནས་ལན་མཛད་དོ། །དེས་ན་ཐལ་འགྱུར་ཡང་དག་གིས་གཞན་གྱི་ལོག་རྟོག་གི་དཔའ་བཅོམ་ནས་མཐར་ཐེ་ཚོམ་སྐྱེད། དེའི་རྗེས་སུ་རང་རྒྱུད་ཀྱི་གཏན་ཚིགས་བཀོད་དེ། གཞན་གྱི་ཐེ་ཚོམ་བསལ་ནས་རྗེས་དཔག་བསྐྱེད་པ་སྟེ། ཚར་གཅོད་དང་རྗེས་འཛིན་གྱི་ཡན་ལག་གཉིས་ཀྱི་སྒོ་ནས་གཞན་རྗེས་སུ་འཛིན་པར་བྱེད་པ་རྟོག་གེའི་གཞུང་ནས་བཤད་པ་བཞིན་དུ་སློབ་དཔོན་ལེགས་ལྡན་འབྱེད་ཀྱང་ཁས་ （ ༣༦བ ） ལེན་པར་བྱེད་དོ། །དེའི་ཕྱིར་བདག་སྐྱེ་འགོག་པ་ལ་ཡང་རང་རྒྱུད་ཀྱི་གཏན་ཚིགས་ཀྱིས་འགོག་དགོས་མི་དགོས་ལ་རྩོད་པ་ཡིན་གྱི། སློབ་དཔོན་སངས་རྒྱས་བསྐྱངས་ཀྱི་འགྲེལ་པས་དངོས་ཟིན་ལ་མ་བསྟན་པ་ཙམ་དང༌༑

སྦྱོར་བ་འགོད་ཚུལ་ཙམ་ལ་རྩོད་པར་བཟུང་ན་རང་ལ་མཚུངས་ཤིང༌། ཧ་ཅང་ཡང་ཐལ་བ་དང༌། འདི་ལྟ་བུའི་དགག་སྒྲུབ་རྒྱས་པའི་སྒོ་ནས་གཏན་ལ་ཕབ་པ་ཡང་དགོས་པ་ཤིན་ཏུ་ཆུང་བའི་ཕྱིར་རོ། །འགྲེལ་བཤད་གཉིས་ཀྱི་ཚིག་ཟིན་དང༌༑ སྔ་རབས་པ་རྣམས་ཀྱི་བཤད་པ་ལ་སོགས་པ་དང་མི་མཐུན་ཡང་སློབ་དཔོན་ཟླ་བ་གྲགས་པས་གཞན་གྱི་གོ་བའི་ཆེད་དུ་མཛད་ན་འགྲེལ་པའི་སྡོད་ལུགས་ལ་འདི་ལྟ་བུ་ཞིག་ཤར་སྣང་ངོ༌། །གཉིས་པ་ལ་གཉིས། རང་རྒྱུད་ཀྱི་གཏན་ཚིགས་ཀྱི་དཔེ་བརྗོད་བསྟན་པ་དང༌༑ དེ་ཉིད་དགག་པའོ། །དང་པོ་ནི། ཚིག་གསལ་ལས། གཞན་ཡང་རྟོག་གེ་བ་འདིས་ནི་བདག་ཉིད་རྟོག་གེའི་བསྟན་བཅོས་ལ་ཤིན་ཏུ་མཁས་པ་ཙམ་ཞིག་སྟོན་པར་འདོད་པས། དབུ་མའི་ལྟ་བ་ཁས་ལེན་བཞིན་དུ་ཡང་རང་རྒྱུད་ཀྱི་སྦྱོར་བའི་ངག་བརྗོད་པ་གང་ཡིན་པ་དེ་ནི་ཆེས་ཤིན་ཏུ་ཉེས་པ་དུ་མའི་ཚོགས་ཀྱི་གནས་སུ་རྟོགས་ཏེ། ཇི་ལྟར་ཞེ་ན། དེ་ལ་རེ་ཞིག་གང་འདི་སྐད་དུ་འདིར་སྦྱོར་བའི་ཚིག་ཏུ་འགྱུར་བ་ནི། དོན་དམ་པར་ནང་གི་སྐྱེ་མཆེད་རྣམས་བདག་ལས་སྐྱེ་བ་མེད་པར་ངེས་ཏེ། ཡོད་པའི་ཕྱིར། དཔེར་ན་ཤེས་པ་ཡོད་པ་ཉིད་བཞིན་ནོ་ཞེས་སྨྲས་པ་ཡིན་པ་དང༌། ཞེས་གསུངས་པ་བཞིན་ནོ། །གཉིས་པ་ལ་གསུམ། ཁྱད་པར་ལ་བརྟགས་ནས་དགག་པ་དང༌། གཏན་ཚིགས་མ་ངེས་པར་བསྟན་པ་དང། ཉེས་སྤང་གིས་ལན་དགག་པའོ། །དང་པོ་ལ་གཉིས༑ དོན་དམ་ཆོས་ཀྱི་ཁྱད་པར་ཡིན་པ་དགག ཆོས་ཅན་གྱི་ཁྱད་པར་ཡིན་པ་དགག་པའོ། །དང་པོ་ནི། ཚིག་གསལ་ལས། འདིར་དོན་དམ་པར་ཞེས་བྱ་བའི་ཁྱད་པར་ཅིའི་ཕྱིར་ཉེ་བར་བཀོད་པ་ཡིན། ཞེས་པ་ནས། དེའི་ཕྱིར་རྣམ་པ་ཐམས་ཅད་དུ་ཁྱད་པར་དོན་མེད་པ་ཉིད་དོ་ཞེས་བྱ་བར་ངེས་སོ། །ཞེས་བྱ་བའི་བར་རོ།། དེ་དག་གི་དོན་ནི། གལ་ཏེ་དབུ་མ་པས། ཐ་སྙད་དུ་བདག་སྐྱེ་ཁས་ལེན་པས། དོན་དམ་པར་བདག་ལས་སྐྱེ་བ་མེད་ཅེས་ཁྱད་པར་དུ་བྱས་སོ་ཞེ་ན། དེ་ནི་རིགས་པ་མ་ཡིན་ཏེ། དབུ་མ་པས་དངོས་པོ་རྣམས་བདག་ལས་སྐྱེ་བ་ཀུན་རྫོབ་ཏུ་ཡང་མི་འདོད་པའི་ཕྱིར་རོ།

།གལ་ཏེ་གཞན་གྲངས་ཅན་པ་དག་དོན་དམ་པར་སྐྱེ་བ་འདོད་པས་དེ་དགག་པའི་ཕྱིར་དུ་དོན་དམ་པ་ཞེས་ཁྱད་པར་དུ་བྱས་སོ་ཞེ་ན། དེ་ཡང་མི་རིགས་ཏེ་གྲངས་ཅན་བདེན་པ་གཉིས་ཀ་ལ་ཡང་ཉམས་པས་བདེན་པ་གཉིས་ཆར་དུ་ཡང་བདག་སྐྱེ་འགོག་པ་ཡོན་ཏན་ཡིན་པའི་ཕྱིར་རོ། །གལ་ཏེ་འཇིག་རྟེན་པ་དག་ཀུན་རྫོབ་ཏུ་བདག་སྐྱེ་ཁས་ལེན་པས་དེ་ལ་ལྟོས་ཏེ་དོན་དམ་པ་ཁྱད་པར་དུ་བྱས་སོ་ཞེ་ན། དེ་ཡང་རིགས་པ་མ་ཡིན་ཏེ། འཇིག་རྟེན་པས་ཀྱང་ཁས་མི་ལེན་པའི་ཕྱིར་དང༌། དབུ་མ་པས་ཀྱང་ཀུན་རྫོབ་ （ ༣༧ན ） རྣམ་པར་འཇོག་པ་འཇིག་རྟེན་གྱི་ཐ་སྙད་ཚད་མར་བྱེད་པའི་ཕྱིར་རོ། །གཉིས་པ་ལ་གཉིས། དགག་པ་དངོས་དང༌། དེའི་སྐྱོན་སྤང་དགག་པའོ།། དང་པོ་ནི། ཚིག་གསལ་ལས། གཞན་ཡང་གལ་ཏེ་ཀུན་རྫོབ་ཏུ་ཞེས་བྱ་བ་ནས། འདི་ནི་མི་རིགས་སོ། །ཞེས་པའི་བར་དག་གོ །དེ་དག་གི་དོན་ནི། །གལ་ཏེ་དོན་དམ་པར་མིག་སོགས་ཆོས་ཅན་དུ་བཟུང་ན་དབུ་མ་པ་རང་ལ་རྟགས་ཆོས་ཅན་མ་གྲུབ་པའི་ཕྱོགས་དང༌། གཏན་ཚིགས་ཀྱི་སྐྱོན་དུ་འགྱུར་ཏེ། དོན་དམ་པར་མིག་སོགས་མ་གྲུབ་པར་ཁས་བླངས་པའི་ཕྱིར་རོ། །གལ་ཏེ་ཀུན་རྫོབ་པའི་མིག་སོགས་ཆོས་ཅན་དུ་བཟུང་ན། གཞན་ཕྱིར་རྒོལ་གྲངས་ཅན་ལ་ཆོས་ཅན་མ་གྲུབ་པའི་ཕྱོགས་དང༌། རྟགས་ཀྱི་སྐྱོན་དུ་འགྱུར་ཏེ། གྲངས་ཅན་པས་དོན་དམ་པར་མིག་སོགས་གྲུབ་པར་ཁས་བླངས་ཤིང༌། ཀུན་རྫོབ་བཏགས་པ་ཙམ་དུ་འགྲུབ་པར་ཁས་མ་བླངས་པའི་ཕྱིར་རོ། །གཉིས་པ་ལ་ཡང་གཉིས། སྐྱོན་སྤང་དགོད་པ་དང༌། དེ་དགག་པའོ། ། དང་པོ་ནི། ཅི་སྟེ་ཇི་ལྟར་སྒྲ་མི་རྟག་ཅེས་བྱ་བ་ལ་ཆོས་དང་ཆོས་ཅན་གཉིས་ཀྱི་སྤྱི་ཉིད་བཟུང་བ་ཡིན་གྱི། ཞེས་བྱ་བ་ནས། འདིར་ཡང་ཁྱད་པར་དོར་བའི་ཆོས་ཅན་ཙམ་ཞིག་འཛིན་པར་འགྱུར་རོ་ཞེ་ན། ཞེས་པའི་བར་དགག་གོ །དེ་དག་གི་དོན་ནི༑ དཔེར་ན་སངས་རྒྱས་པས་བྱེ་བྲག་པ་ལ་སྒྲ་མི་རྟག་པར་སྒྲུབ་པའི་ཚེ། མི་རྟག་པ་དང་སྒྲ་གཉིས་ཀའི་སྤྱི་སྒྲ་ཙམ་ཆོས་ཅན་དུ་འཛིན་པ་ཡིན་གྱི་ཁྱད་པར་ནི་མ་ཡིན་ནོ༑

༑གལ་ཏེ་སངས་རྒྱས་པ་ལ་གྲགས་པའི་འབྱུང་བ་བཞི་ལས་གྱུར་པའི་སྒྲ་འཛིན་ན། ཕ་རོལ་བྱེ་བྲག་པ་ལ་མ་གྲུབ། འོན་ཏེ་བྱེ་བྲག་པ་ལ་གྲགས་པའི་ནམ་མཁའི་ཡོན་ཏན་ཏུ་གྱུར་པའི་སྒྲ་འཛིན་ན། དེ་སངས་རྒྱས་པ་ལ་མ་གྲུབ་བོ། །དེ་བཞིན་དུ་བྱེ་བྲག་པས་སྒྲ་རྒྱུ་རྐྱེན་གྱིས་བྱས་པ་དང་རྒྱུན་གྱིས་མི་རྟག་པར་འདོད་ཅིང་དཔྱོད་པ་པས་སྒྲ་གཏན་མ་བྱས་པ་དང༌། ངོ་བོ་ཉིད་ཀྱིས་རྟག་པར་འདོད་པས་དེའི་ཕྱིར་བྱེ་བྲག་པས་དཔྱོད་པ་པ་ལ་སྒྲ་མི་རྟག་པ་དམ་བཅས་པ་ཡང་བྱས་པའི་སྒྲ་འཛིན་ན། གཞན་དཔྱོད་པ་པ་ལ་མ་གྲུབ། འོན་ཏེ་རྩོལ་བ་ལ་སོགས་པའི་རྐྱེན་གྱིས་མངོན་པར་གསལ་བར་བྱ་བའི་སྒྲ་འཛིན་ན། དེ་བྱེ་བྲག་པ་རང་ལ་མ་གྲུབ་པ་ཡིན་ནོ། །ཆོས་ཅན་གྱི་ཁྱད་པར་འཛིན་ན་ཆོས་མཐུན་མི་འགྲུབ་པ་དེ་བཞིན་དུ། བསྒྲུབ་བྱའི་ཆོས་འཛིན་པ་ལ་ཡང༌། གལ་ཏེ་ཕྱིས་འབྱུང་གི་རྒྱུ་ལ་ལྟོས་པ་དང་བཅས་པའི་འཇིག་པ་ནི་སངས་རྒྱས་པ་རང་ལ་མ་གྲུབ། འོན་ཏེ་རྒྱུ་ལ་ལྟོས་མེད་ངོ་བོ་ཉིད་ཀྱིས་འཇིག་པ་ཡིན་ན། དེ་ཕྱིར་རྒོལ་བྱེ་བྲག་པ་ལ་མ་གྲུབ་པ་ཡིན་ནོ། །དེའི་ཕྱིར་ཅི་ཇི་ལྟར་སྒྲ་མི་རྟག་པར་སྒྲུབ་པ་འདིར་ཆོས་མི་རྟག་པ་དང་ཆོས་ཅན་སྒྲའི་སྤྱི་ཙམ་ཞིག་འཛིན་པ་དེ་བཞིན་དུ་མིག་ལ་སོགས་པ་སྐྱེ་བ་མེད་པར་སྒྲུབ་པའི་སྐབས་འདིར་ཡང༌། ཀུན་རྫོབ་དང་དོན་དམ་པའི་ཁྱད་པར་དོར་བའི་ ཆོས་ཅན་མིག་ལ་སོགས་པ་ཙམ་ཞིག་འཛིན་ནོ། （ ༣༧བ ） ཞེ་ན། གཉིས་པ་ལ་གཉིས། དངོས་དང་ནང་འགལ་བསྟན་པའོ། །དང་པོ་ལ་གཉིས་གཞི་མ་གྲུབ་པའི་ཕྱོགས་ཀྱི་སྐྱོན་དང༌། རྟགས་ཀྱི་སྐྱོན་ནོ། །དང་པོ་ལ་གཉིས༑ དོན་མི་འཐད་པར་བསྟན་པ་དང༌། དཔེ་དང་མི་མཚུངས་པར་བསྟན་པའོ༑ ༑དང་པོ་ནི། དེ་ནི་དེ་ལྟར་མ་ཡིན་ཏེ། ཞེས་བྱ་བ་ནས། དེའི་ཕྱིར་གཞི་མ་གྲུབ་པའི་ཕྱོགས་ཀྱི་སྐྱོན་དང༌། གཞི་མ་གྲུབ་པའི་གཏན་ཚིགས་ཀྱི་སྐྱོན་ལྡོག་པ་མེད་པས་འདི་ལན་མ་ཡིན་པ་ཉིད་དོ། །ཞེས་པའི་བར་དག་གོ །དེ་དག་གི་དོན་ནི།

དབུ་མ་པས་གྲངས་ཅན་པ་འགོག་པའི་སྐབས་འདིར་ནི་བདག་སྐྱེ་བཀག་པ་བསྒྲུབ་བྱའི་ཆོས་སུ་འདོད་པ་དེའི་ཚེ། བདག་སྐྱེ་མེད་པ་དེའི་རྟེན་མིག་ལ་སོགས་པའི་ཆོས་ཅན་ཉམས་ཤིང་གཞི་མ་གྲུབ་པར་ལེགས་ལྡན་འབྱེད་འདིས་ཁས་བླངས་དགོས་པ་ཡིན་ཏེ། ཤེས་འདོད་ཆོས་ཅན་མིག་སོགས་ཐ་སྙད་བཏགས་པའི་བཏགས་དོན་གྱིས་མ་ཚིམ་པར་བཏགས་དོན་བཙལ་བའི་ཚེ་རྒོལ་ཕྱིར་རྒོལ་གཉིས་ཀ་ལ་མཐུན་སྣང་དུ་གྲུབ་པའི་མིག་སོགས་ཚད་མས་གྲུབ་པར་ཁས་བླངས་པའི་ཕྱིར་རོ། །ཆོས་ཅན་ནི། རང་གི་ངོ་བོས་མ་གྲུབ་པར་འཇིག་རྟེན་པའི་བློ་འཁྲུལ་བ་ཕྱིན་ཅི་ལོག་ཙམ་གྱིས་བདག་གི་ངོ་བོ་རྙེད་པའོ། །ཕྱིན་ཅི་ལོག་དང་ཕྱིན་ཅི་མ་ལོག་པ་དག་ནི་ཐ་དད་པ་ཡིན་ནོ། །ཞེས་གསུངས་པའི་དོན་ཡང༌། སྤྱིར་བདག་སྐྱེ་འགོག་པའི་རྟགས་ཡང་དག་གི་ཤེས་འདོད་ཆོས་ཅན་ལ་བདེན་རྫུན་གང་རུང་གིས་ཁྱད་པར་དུ་བྱས་པའི་མིག་སོགས་ཆོས་ཅན་དུ་བཟུང་དགོས་ཞེས་རྩོད་པ་མ་ཡིན་གྱི། རང་རྒྱུད་ཀྱི་རྟགས་ཡང་དག་གི་ཤེས་འདོད་ཆོས་ཅན་ཡིན་ན། དེ་ཉིད་ཐ་སྙད་བཏགས་པའི་བཏགས་དོན་བཙལ་བའི་ཚེ་ཕྱིར་རྒོལ་གཉིས་ཀ་ལ་གྲུབ་པ་ཞིག་དགོས་ལ། དེ་ལྟ་ན་བདེན་རྫུན་གང་རུང་གིས་ཁྱད་པར་དུ་བྱས་པའི་མིག་སོགས་ཆོས་ཅན་དུ་འཛིན་དགོས་ཏེ། ཁྱེད་ལྟར་ན་ཐ་སྙད་བཏགས་པའི་བཏགས་དོན་བཙལ་བའི་ཚེ་རྙེད་དགོས་ལ། དེ་ལྟར་ན་བདེན་རྫུན་གཉིས་ཕན་ཚུན་སྤངས་ཏེ་གནས་པའི་ཕྱིར་བདེན་རྫུན་གཉིས་སུ་ངེས་པས་གང་རུང་ཞིག་ཆོས་ཅན་དུ་འཛིན་དགོས་ཞེས་པའི་དོན་ནོ། །དེས་ན་ཐ་སྙད་བཏགས་པའི་བཏགས་དོན་བཙལ་ནས་ཆོས་ཅན་གྲུབ་པར་ཁས་ལེན་དགོས་པས། ཆོས་ཅན་གཞི་མ་གྲུབ་པའི་ཕྱོགས་དང་གཏན་ཚིགས་ཀྱི་སྐྱོན་ལྡོག་པ་མེད་པས་ཁྱད་པར་དོར་བའི་སྤྱི་ཙམ་ཆོས་ཅན་དུ་འཛིན་པ་ཡིན་ནོ། །ཞེས་པ་འདི་ལན་མ་ཡིན་ནོ། །གཉིས་པ་ནི། དཔེ་ལ་ཡང་འདྲ་བ་ཡོད་པ་མ་ཡིན་ཏེ་ཞེས་པ་ནས། དཔེ་ལ་ཡང་འདྲ་བ་ཡོད་པ་མ་ཡིན་ནོ། །ཞེས་པའི་བར་དག་གོ

།དེའི་དོན་ནི། དེ་གཉིས་དཔེ་དོན་དུ་མི་མཚུངས་ཏེ་སྒྲ་མི་རྟག་པར་སྒྲུབ་པའི་ཚེ། ཐ་སྙད་ཙམ་ལ་དཔྱོད་པའི་སྐབས་ཡིན་པས་ཆོས་ཅན་མཐུན་སྣང་དུ་འགྲུབ་ལ། དེ་ཁོ་ན་ཉིད་དཔྱོད་པའི་སྐབས་སུ་ཐ་སྙད་ཙམ་གྱིས་མ་ཚིམ་པར་ཐ་སྙད་བཏགས་པའི་བཏགས་དོན་བཙལ་ནས་གྲུབ་མ་གྲུབ་

（ ༣༨ན ） དཔྱོད་པའི་སྐབས་ཡིན་པས་ཅུང་ཟད་ཀྱང་མཐུན་སྣང་མི་འགྲུབ་བའི་ཕྱིར་རོ། །འདི་མ་རྟོགས་ནས་དཔེ་དོན་མཚུངས་པས་ཟླ་བ་གྲགས་པས་སྐྱོན་སྤང་མི་ནུས་སོ། །ཞེས་རང་གི་བློ་གྲོས་ངན་པ་གཞན་ལ་སྒྱུར་བར་བྱེད་པ་ཡིན་ནོ། །ཅི་སྟེ་བདག་སྐྱེ་མེད་པའི་སྐབས་སུ་དེ་ཁོ་ན་ཉིད་དཔྱོད་པར་ཇི་ལྟར་འགྱུར་ཞེ་ན། སྤྱིར་བདག་སྐྱེ་བཀག་པ་ཙམ་གྱིས་དེ་ཁོ་ན་དཔྱོད་པར་འགྱུར་བ་མ་ཡིན་ནོ། །འོ་ན་ཅི་ཞེ་ན། སྐབས་འདིར་ནི་བདེན་སྐྱེ་འགོག་པའི་ཕྱོགས་ཆོས་སྒྲུབ་པའི་སྐབས་ཡིན་པས་དེ་ཁོ་ན་ཉིད་དཔྱོད་པའི་སྐབས་སུ་སོང་བ་ཡིན་ནོ། །གཉིས་པ་རྟགས་ཀྱི་སྐྱོན་ནི། གཞི་མ་གྲུབ་པའི་ཕྱོགས་ཀྱི་ཉེས་པ་བརྗོད་པའི་ཚུལ་གང་ཡིན་པ་འདི་ཉིད་ནི་ཡོད་པའི་ཕྱིར་ཞེས་བྱ་བའི་གཏན་ཚིགས་འདི་ལ་མ་གྲུབ་པའི་སྐྱོན་བརྗོད་པ་ལ་ཡང་སྦྱར་བར་བྱའོ། །ཞེས་སོ། །དེའི་དོན་ནི། མིག་སོགས་ནང་གི་སྐྱེ་མཆེད་རྣམས་ཆོས་ཅན། དོན་དམ་པར་བདག་ལས་སྐྱེ་བ་མེད་དེ། ཡོད་པའི་ཕྱིར། ཞེས་པའི་རྟགས་འདི་ལ་ཡང་ཀུན་རྫོབ་ཙམ་དུ་ཡོད་པའི་ཕྱིར༑ ཞེས་འགོད་ན། ཕ་རོལ་པོ་གྲངས་ཅན་ལ་མ་གྲུབ། དོན་དམ་པར་ཡོད་པའི་ཕྱིར་ཞེས་འགོད་ན་རང་ཉིད་དབུ་མ་པ་ལ་མ་གྲུབ་བོ། །གཉིས་ཀ་ལ་གྲུབ་པའི་ཡོད་པའི་སྤྱི་ཙམ་ནི་དེ་ཁོ་ན་ཉིད་དཔྱོད་པའི་རིགས་པས་དཔྱད་པའི་ཚེ་མ་གྲུབ་པའི་ཕྱིར་རོ། །གཉིས་པ་ནང་འགལ་བསྟན་པ་ནི། དེ་ལྟ་བུ་དེ་ནི་འདི་ལྟར་ཡིན་ཏེ། ཞེས་པ་ནས་ས་ནི་སྲ་བའི་ངོ་བོ་མ་ཡིན་ཏེ། འབྱུང་བ་ཡིན་པའི་ཕྱིར། དཔེར་ན་རླུང་བཞིན་ནོ། །ཞེས་བྱ་བ་ལ་སོགས་པ་དག་ཏུ་ཡང་གཏན་ཚིགས་ལ་སོགས་པ་རང་ཉིད་ལ་མ་གྲུབ་པར་སྦྱར་བར་བྱའོ། །ཞེས་པའི་བར་དག་གོ །དེའི་དོན་ནི། ཇི་སྐད་བཤད་པའི་གཞི་མ་གྲུབ་པའི་ཕྱོགས་དང༌། རྟགས་ཀྱི་སྐྱོན་བརྗོད་པ་འདི་ནི་ལེགས་ལྡན་འབྱེད་རང་ཉིད་ཀྱིས་ཀྱང་ཁས་ལེན་དགོས་པ་ཡིན་ནོ། །ཇི་ལྟར་ཞེ་ན༑ ཤེས་རབ་སྒྲོན་མ་ལས། ནང་གི་སྐྱེ་མཆེད་རྣམས་ཆོས་ཅན།

རྒྱུ་ཡོད་པ་ཡིན་ཏེ༑ རྒྱུ་ཡོད་པར་དེ་བཞིན་གཤེགས་པས་གསུངས་པའི་ཕྱིར་རོ། །ཞེས་སྡེ་པ་གཞན་གྱིས་བཀོད་པ་འདི་ལ། ལེགས་ལྡན་འབྱེད་ཀྱིས་གལ་ཏེ་དེ་བཞིན་གཤེགས་པས་ཀུན་རྫོབ་ཙམ་དུ་གསུངས་པའི་ཕྱིར་ཞེས་འགོད་ན། ཉན་ཐོས་སྡེ་པ་རང་ལ་གཏན་ཚིགས་མ་གྲུབ། གལ་ཏེ་དོན་དམ་པར་གསུངས་པའི་ཕྱིར་ཞེས་འགོད་ན་ཕྱིར་རྒོལ་དབུ་མ་ལ་མ་གྲུབ་བོ། །དེས་ན་སྐྱོན་བརྗོད་འདི་ལྟ་བུ་འདི་རང་ཉིད་ཀྱིས་སྨྲས་པ་ཡིན་ནོ། །དེས་ན་ལེགས་ལྡན་འབྱེད་འདིས། དོན་དམ་པར་སྐྱེ་བ་མེད་པ་སོགས་སྒྲུབ་པའི་གཏན་ཚིགས་ཐམས་ཅད་རང་ལ་མ་གྲུབ་པའི་ཕྱིར་རང་གི་སྒྲུབ་བྱེད་ཐམས་ཅད་འཇིག་པར་འགྱུར་རོ། །རང་གིས་བཀོད་པའི་གཏན་ཚིགས་གང་ཞེ་ན། འདི་ལྟ་སྟེ་ཞེས་པ་ནས། འགྲོ་བ་ཡང་སྐྱེ་བ་བཀག་པ་ཁོ་ནས་བཀག་པའི་ཕྱིར་རོ། །ཞེས་སྨྲས་པ་ཡིན་ཏེ། ཞེས་པའི་བར་དག་གོ །དེ་བཞིན་དུ་ལེགས་ལྡན་འབྱེད་རང་གིས་བྱས་པའི་ （ ༣༨བ ） སྒྲུབ་བྱེད་གཞན་ལ་ཡང་གཏན་ཚིགས་དང་དཔེ་མ་གྲུབ་པ་སོགས་ལེགས་ལྡན་འབྱེད་རང་ལ་ཡང་མ་གྲུབ་བོ། །ཇི་སྦྱར་བར་བྱའོ། །རྟགས་གང་ལ་སྦྱར་ཞེ་ན། །དོན་དམ་པར་མ་སོང་བ་ལ་འགྲོ་བ་མེད་དེ། །ཞེས་པ་ནས། །དཔེར་ན་རླུང་བཞིན་ནོ། །ཞེས་པའི་བར་དག་གོ ། གཉིས་པ་གཏན་ཚིགས་མ་ངེས་པར་བསྟན་པ་ནི། ཡོད་པའི་ཕྱིར་ཞེས་བྱ་བའི་གཏན་ཚིགས་འདི་ཡང་ཕ་རོལ་པོའི་ལྟར་ན་ཞེས་པ་ནས། དེ་སྐད་དུ་མ་སྨྲས་པའི་ཕྱིར་རོ། །ཞེས་པའི་བར་དག་གོ །དེའི་དོན་ནི་དོན་དམ་པར་ནང་གི་སྐྱེ་མཆེད་རྣམས་ནི། བདག་ལས་སྐྱེ་བ་མེད་དེ། ཡོད་པའི་ཕྱིར། ཞེས་པའི་གཏན་ཚིགས་འདི་ཕ་རོལ་པོ་གྲངས་ཅན་པ་ལྟར་ན་མ་ངེས་པ་ཡིན་ཏེ། ཅི་ནང་གི་སྐྱེ་མཆེད་རྣམས་ཞེས་སོགས་ཐེ་ཚོམ་དུ་འགྱུར་བའི་ཕྱིར་རོ། །གལ་ཏེ་བུམ་པ་ལ་སོགས་པ་ཡང་བསྒྲུབ་བྱ་དང་མཚུངས་པར་རྩོད་གཞི་སྤྱིར་མ་ངེས་པ་ཉིད་མ་ཡིན་ནོ་ཞེ་ན། བུམ་པ་ལ་སོགས་པ་དེ་ནི་གོང་གི་སྐྱེ་མཆེད་ལྟར་རྩོད་གཞི་མ་ཡིན་ཏེ། སྦྱོར་བ་འགོད་པ་ན་བུམ་པ་ལ་སོགས་པ་རྩོད་གཞི་དེ་སྐད་དུ་མ་སྨྲས་པའི་ཕྱིར་རོ།

།གསུམ་པ་གཉིས། རྩོད་པ་དགོད་པ་དང༌། དེའི་ལན་བསྟན་པའོ། །དང་པོ་ནི༑ གལ་ཏེ་གཞན་གྱི་རྗེས་སུ་དཔག་པར་ག་ལ་ཞེས་པ་ནས། དེས་ན་སྐྱོན་འདི་དག་ཐམས་ཅད་མི་རིགས་པར་འགྱུར་རོ་ཞེ་ན། ཞེས་པའི་བར་དག་གོ །དེའི་དོན་ནི༑ དེ་ལ་ཇི་སྐད་བརྗོད་པའི་སྐྱོན་ནི་ཁྱེད་གཞན་གྲགས་ཀྱི་གཏན་ཚིགས་འགོད་པ་ལ་ཡང་མཚུངས་པས་བརྟགས་ནས་འགོག་པ་ནི་མི་རིགས་སོ། །ཞེས་པའོ།། གཉིས་པ་ནི། བརྗོད་པར་བྱ་སྟེ། ཞེས་པ་ནས། ཁོ་བོ་ཅག་གི་ཕྱོགས་ལ་ཇི་སྐད་བཤད་པའི་སྐྱོན་འཇུག་པ་ག་ལ་ཡོད་ཅེས་པའི་བར་དག་གོ །དེའི་དོན་ནི་ཁྱོད་ཀྱིས་རང་རྒྱུད་ཀྱི་གཏན་ཚིགས་ཁས་བླངས་པས་སྐྱོན་དེ་དག་ཏུ་འགྱུར་གྱི། ཁོ་བོ་ཅག་གཞན་གྲགས་ཀྱི་གཏན་ཚིགས་ཁས་ལེན་པས་མི་མཚུངས་སོ། །དེ་ཡང་རང་རྒྱུད་ཀྱི་གཏན་ཚིགས་ལ་ཐ་སྙད་བཏགས་པའི་བཏགས་དོན་བཙལ་ནས་རྒོལ་ཕྱིར་མཐུན་སྣང་དུ་གྲུབ་པ་དགོས་པར་ཁས་བླངས་ལ། གཞན་གྲགས་ཀྱི་གཏན་ཚིགས་ནི་གཞན་ལ་གྲགས་ཤིང་ཚད་མས་གྲུབ་པ་ཙམ་གྱི་ཆོག་གི བཏགས་དོན་བཙལ་བའི་ཚེ་ན་མཐུན་སྣང་དུ་གྲུབ་མི་དགོས་སོ། །དེ་ལ་མདོར་བསྡུས་པའི་དོན་ནི་འདི་ཡིན་ཏེ། ལེགས་ལྡན་འབྱེད་ཀྱིས་བདག་སྐྱེ་འགོག་པའི་སྦྱོར་བ་ལ་དོན་དམ་པར་བདག་ལས་སྐྱེ་བ་མེད་ཅེས་པའི་ཁྱད་པར་སྦྱར་བའི་སྦྱོར་བའི་འགོད་ཚུལ་ཙམ་ལ་སྐྱོན་བརྗོད་པ་མ་ཡིན་ཏེ། དེ་ཕྱིར་དངོས་པོ་བདག་ལས་འབྱུང་ཞེས་རབ་ཏུ་བརྟགས་པ་འདི། དེ་ཉིད་དང་ནི་འཇིག་རྟེན་དུ་ཡང་རིགས་པ་མ་ཡིན་ནོ།། ཞེས་གསུངས་པས་རང་ལ་མཚུངས་པའི་ཕྱིར་དང༌། ལེགས་ལྡན་འབྱེད་ཀྱིས་སྐྱེ་མེད་སྒྲུབ་པའི་གཏན་ཚིགས་བཀོད་པ་ཐམས་ཅད་ལ་ཡང་སྦྱར་ནས་གསུངས་པའི་ཕྱིར་དང༌། དེ་ལྟ་བུའི་གཏན་ཚིགས་འགའ་ཞིག་ཟླ་བ་གྲགས་པ་རང་གི་ལུགས་ལ་ཡང་ཚུལ་གསུམ་གྲུབ་པའི་ཕྱིར་རོ། །དེས་ན་དེ་དག་རང་རྒྱུད་ཀྱི་ （ ༣༩ན ） གཏན་ཚིགས་སུ་ཁས་བླངས་པ་ལ་ཇི་སྐད་བཤད་པའི་བརྟགས་པ་བྱས་ནས་སྐྱོན་བརྗོད་པ་ཡིན་ཏེ། ཡོད་པའི་ཕྱིར་ཞེས་པའི་གཏན་ཚིགས་ལ་ཡང་བརྟགས་ནས་དགག་པའི་ཕྱིར་དང༌།

དེ་ལྟར་བརྟགས་ནས་བཀག་པའི་སྐྱོན་གཞན་གྲགས་ཀྱི་གཏན་ཚིགས་འདོད་པ་ལ་ཡང་མཚུངས་པར་བརྩད་པའི་ལན་དུ། རང་རྒྱུད་ཀྱི་གཏན་ཚིགས་འདོད་པ་ལ་སྐྱོན་དུ་འགྱུར་ལ། གཞན་གྲགས་ཀྱི་གཏན་ཚིགས་འདོད་པ་ལ་སྐྱོན་དུ་མི་འགྱུར་ཞེས། རང་རྒྱུད་ཀྱི་གཏན་ཚིགས་ཁས་མི་ལེན་པའི་སྒོ་ནས་མཚུངས་པ་སྤངས་པའི་ཕྱིར་རོ། །སྦྱོར་བ་འགོད་ཚུལ་ཙམ་ལ་རྩོད་ན་དགོས་པ་དང༌༑ དོགས་པ་ཤིན་ཏུ་ཆུང་བས་རྒྱས་པར་དེ་ཙམ་གྱི་རྒལ་ལན་གྱིས་གཏན་ལ་ཕབ་པ་ལ་དགོས་པ་ཅི་ཞིག་ཡོད། གསུམ་པ་རང་རྒྱུད་དང་གཞན་གྲགས་ཀྱི་ཁྱད་པར་བསྟན་པ་ནི། ཡང་ཅི་གང་ཡང་རུང་བ་ལ་གྲུབ་པའི་རྗེས་སུ་དཔག་པའི་སྒོ་ནས་ཞེས་པ་ནི། སྐྱེ་བོ་ལ་ཕན་བཏགས་པའི་ཕྱིར་རོ། །ཞེས་པའི་བར་དག་གོ །དེ་དག་གི་དོན་ནི། ཅི་རྒོལ་བ་གཉིས་ཀ་ལ་མ་གྲུབ་པར་གང་རུང་རེ་ལ་གྲུབ་པའི་རྗེས་དཔག་གིས་ཀྱང་གཞན་གྱི་དམ་བཅའ་ལ་གནོད་པ་ཡོད་དམ་ཞེ་ན། ཡོད་དེ་གང་རུང་རེ་ལ་གྲུབ་པས་གནོད་པ་དེ་ཡང་རྒོལ་བ་རང་ལ་གྲུབ་པའི་རྟགས་ཀྱིས་རང་གིས་དམ་བཅའ་ལྟར་སྣང་གི་དོན་ལ་གནོད་པ་ཡིན་གྱི། །རང་ལ་མ་གྲུབ་པར་གཞན་སུན་འབྱིན་པ་པོ་ལ་གྲུབ་པ་ཙམ་གྱིས་གནོད་པ་ནི་མ་ཡིན་ཏེ། དེ་ལྟར་འཇིག་རྟེན་ན་མཐོང་བའི་ཕྱིར་རོ། །དེ་ཡང་འདི་ལྟར་འཇིག་རྟེན་ན་རེས་འགའ་ནི་དཔང་པོའི་ཤན་འབྱེད་པའི་ཚིག་གིས་རྒྱལ་ཕམ་དུ་འགྱུར་ཏེ། ཚིག་དེ་རྒོལ་ཕྱིར་རྒོལ་གཉིས་ཀས་ཚད་མར་བྱས་པའི་ཕྱིར་རོ། །རེས་འགའ་ནི་རང་ཉིད་ཀྱིས་ཕམ་པར་ཁས་བླངས་པའི་ཚིག་གིས་རྒྱལ་ཕམ་དུ་འགྱུར་གྱི། །རྩོད་ཟླའི་ཚིག་གིས་ནི་ནམ་ཡང་རྒྱལ་ཕམ་དུ་འགྱུར་བ་ནི་མ་ཡིན་ནོ། །འཇིག་རྟེན་ན་དེ་ལྟར་ཡིན་མོད། བསྟན་བཅོས་སུ་རིགས་པས་དཔྱོད་པས་དེ་ལྟ་མ་ཡིན་ཏེ། གཞན་དུ་ན་བསྟན་བཅོས་ལ་དཔྱོད་པ་བྱས་པ་དགོས་པ་མེད་པར་འགྱུར་བའི་ཕྱིར་རོ་ཞེ་ན། དེ་ནི་མ་ཡིན་ཏེ། འཇིག་རྟེན་གྱི་ཐ་སྙད་ཁོ་ན་རིགས་པའི་བསྟན་བཅོས་སུ་ཡང་གཏན་ལ་འབེབས་པ་སྐབས་སུ་བབ་པའི་ཕྱིར་རོ།

།དེ་ཡང་འཇིག་རྟེན་ན་མ་གྲགས་པའི་རིགས་པ་བསྟན་པས་སུ་ཡང་ཡིད་ཆེས་པར་མི་འགྱུར་བའི་ཕྱིར་རོ། །དེས་ན་སློབ་དཔོན་དབྱིག་གཉེན་གྱིས་གཞན་ལ་གྲགས་པ་ཙམ་གྱིས་ནི་གཞན་ལ་གནོད་པ་མ་ཡིན་ཏེ༑ གཞན་ལ་གྲགས་པ་ཉིད་དགག་པའི་སྐབས་ཡིན་པའི་ཕྱིར་རོ། །ཞེས་བཤད་པ་དང༌། སློབ་དཔོན་ཕྱོགས་གླང་གིས་རྒོལ་ཕྱིར་རྒོལ་གཉིས་ཀ་ལ་ངེས་པའི་དོན་བརྗོད་པ་ཁོ་ན་རང་གི་ཕྱོགས་སྒྲུབ་པའམ། གཞན་གྱི་ཕྱོགས་སུན་འབྱིན་པར་བྱེད་པ་ཡིན་གྱི། གང་རུང་རེ་ཁོ་ན་ལ་གྲུབ་པ་ནི་མ་ཡིན་ནོ་སྙམ་དུ་སེམས་པ་དེས་ཀྱང་རང་ལ་གྲུབ་པ་ཁོ་ན་གནོད་སྒྲུབ་ཀྱི་ཡན་ལག་ཏུ་ཁས་བླངས་པར་བྱ་དགོས་ཏེ། འཇིག་རྟེན་གྱི་རྣམ་པར་བཞག་པ་ （ ༣༩ ） དེ་ལྟར་གྲགས་ཤིང༌། གྲགས་པ་ལྟར་རིགས་པའི་བསྟན་བཅོས་སུ་ཡང་སྐབས་སུ་བབ་པའི་ཕྱིར་རོ། །རྒྱུ་མཚན་གཞན་ཡང་འདི་ལྟར་ལུང་གིས་གནོད་པ་ནི། ཞེས་སོགས་ལུང་གནོད་སྒྲུབ་ཀྱི་ཚུལ་ཡང་བསྟན་ཏོ། །དེའི་ཕྱིར་ན་རྟོག་གེའི་གཞུང་ནས་གསུངས་པའི་རང་རྒྱུད་ཀྱི་གཏན་ཚིགས་བསྟན་པ་ལ་དགོས་པ་མེད་དེ། གདུལ་བྱ་རང་ལ་གྲགས་པའི་འཐད་པས་དེ་ཉིད་ལ་རྟོག་པ་བསྐྱེད་པས་སོ། །དེས་ན་རྟགས་སྦྱོར་དོན་གསུམ་གྱི་ཐ་སྙད་བཏགས་དོན་བཙལ་ནས། རྒོལ་ཕྱིར་རྒོལ་གཉིས་ཀ་ལ་མཐུན་སྣང་དུ་གྲུབ་པ་རང་རྒྱུད་ཀྱི་དོན་དུ་གསུངས་ཤིང་དེ་ཡང་རྟོག་གེའི་མཚན་ཉིད་བརྗོད་པ་ནི་དགོས་པ་མེད་དོ་ཞེས་པ་དང༌། རྟོག་གེ་བ་འདིས་ནི། ཞེས་སློབ་དཔོན་ལེགས་ལྡན་འབྱེད་ལ་རྟོག་གེའི་སྒྲས་གསུངས་པ་དང༌། སློབ་དཔོན་དབྱིག་གཉེན་དང་ཕྱོགས་གླང་གཉིས་ཀྱིས་གཞན་གྲགས་པ་བཀག་ནས་རང་རྒྱུད་ཀྱི་དོན་གསུངས་པ་ཕྱོགས་སྔ་མར་བྱས་པས་ཀྱང༌། སྡེ་བདུན་ནས་གསུངས་པའི་རྗེས་དཔག་སྐྱེད་ཚུལ་དང༌། ཚུལ་གསུམ་གྱི་རྣམ་གཞག་མཛད་པ་དང༌། རང་རྒྱུད་ཀྱི་གཏན་ཚིགས་ཀྱི་དོན་གཉིས་འདྲ་བར་གསུངས་སོ། །གཞན་གྲགས་ནི་ཕྱིར་རྒོལ་རང་ལ་གྲགས་པ་ཙམ་གྱིས་རང་ལ་རྟོགས་པ་བསྐྱེད་ནུས་ཀྱི།

གཞན་ལ་གྲགས་པ་ཙམ་གྱིས་ཀྱང་མི་ནུས་ཤིང༌། གཉིས་ཀ་ལ་མཐུན་སྣང་དུ་གྲུབ་མཐའི་དབང་གིས་བཞག་པའི་ཚད་གྲུབ་མེད་པ་ནི་འཇིག་རྟེན་པའི་དཔེས་གསལ་བར་གསུངས་པ་ལས་ཤེས་སོ། །རང་རྒྱུད་དང་གཞན་གྲགས་ཀྱི་ཁྱད་པར། སློབ་དཔོན་ཟླ་བ་གྲགས་པ་བདག་ཉིད་ཆེན་པོས་ཤིན་ཏུ་གསལ་ལ་འདྲིལ་བ་གོ་བདེ་བར་གསུངས་པ་འདི་བཞག་ནས་གཞན་དུ་འཚོལ་བ་ནི། རང་ཉིད་བློ་གྲོས་ངལ་བ་ཙམ་དུ་ཟད་དེ། རྒྱ་མཚོ་བཞག་ནས་བ་གླང་གི་རྨིག་རྗེས་ལ་རྒྱ་མཚོ་འཚོལ་བ་བཞིན་ནོ། །གསུམ་པ་རང་རིག་དགག་པ་ལ་གསུམ། གཞན་གྱི་འདོད་པ་བརྗོད་པ་དང༌༑ དེ་མི་འཐད་པར་བསྟན་པ་དང༌། དེ་ལ་རྩོད་པ་སྤང་བའོ། །དང་པོ་ལ་གཉིས༑ རྟགས་འགོད་པ་དང༌། ཚུལ་སྒྲུབ་པའོ། །དང་པོ་ནི། སྔོ་འཛིན་ཆོས་ཅན༑ མྱོང་བྱེད་ཡོད་དེ། དུས་ཕྱིས་ཀྱི་དྲན་པ་ཡོད་པའི་ཕྱིར། དཔེར་ན་སྔོན་པོ་བཞིན་ནོ། །གཉིས་པ་ནི་དྲན་པ་ནི་མྱོང་བ་ལས་སྐྱེས་ཏེ། སྔར་མྱོང་བ་མེད་ན་ཕྱིས་དྲན་པ་མི་སྲིད་པའི་ཕྱིར་རོ། །དེ་ཡང་སྔར་འདི་མཐོང་ངོ་ཞེས་ཡུལ་དྲན་པ་དང༌། སྔར་ངས་མཐོང་ངོ་ཞེས་ཡུལ་ཅན་དྲན་པ་གཉིས་ཡོད་པས་སྔར་སྔོན་པོ་འཛིན་པའི་ཤེས་པ་ལས་མྱོང་བྱེད་ཡོད་པར་གྲུབ་བོ། །དེས་ན་མྱོང་བ་གྲུབ་པ་ལ་མྱོང་བ་ལ་རང་མྱོང་དང༌། གཞན་མྱོང་གཉིས་སུ་ཁ་ཚོན་ཆོད་ཅིང༌། དེ་དོན་གཞན་གྱིས་མྱོང་ན་དེ་ཡང་དོན་གཞན་གྱིས་མྱོང་བ་སོགས་ཐུག་མེད་དུ་འགྱུར་བས་རྩ་བའི་གྲུབ་མཐའ་མི་འགྲུབ་པས། དེའི་ཕྱིར་རང་རིག་གྲུབ་བོ་ཞེས་ཟེར་རོ། །གཉིས་པ་ནི་རང་གི་མཚན་ཉིད་ཀྱིས་གྲུབ་པའི་དྲན་པ་རྟགས་སུ་འགོད་དམ། ཐ་སྙད་ཙམ་དུ་གྲུབ་པའི་དྲན་པ་རྟགས་སུ་འགོད། དང་པོ་ལྟར་ན། རང་གི་མཚན་ཉིད་ཀྱིས་གྲུབ་པའི་དྲན་པ་མེད་པས་ （ ༤༠ན ） བསྒྲུབ་བྱ་དང་མཚུངས་པའི་ཕྱིར་དང༌། མཐའ་བཞི་ལས་སྐྱེ་བ་བཀག་ཟིན་པའི་ཕྱིར་དང༌། མྱོང་དྲན་གཉིས་དང་རང་བཞིན་གྱིས་གཞན་དུ་གྲུབ་ན་ཕན་ཚུན་ལྟོས་པ་མེད་པར་འགྱུར་བས། བྱམས་པས་མཐོང་བ་ཡང་ཉེར་སྦས་ཀྱིས་དྲན་པར་འགྱུར་བས་མྱོང་བ་ལྟར་མི་དྲན་པའིཕྱིར་རོ།

། གཉིས་པ་ལྟར་ན་ཡང་རང་མྱོང་སྒྲུབ་བམ། མྱོང་བ་ཙམ་སྒྲུབ། དང་པོ་ལྟར་ན་རང་མྱོང་སྒྲུབ་པའི་རྟགས་སུ་མི་རུང་ཏེ། བསྒྲུབ་བྱ་ངེས་པའི་སྔ་རོལ་དུ་དཔེ་ལ་རང་མྱོང་མ་གྲུབ་པའི་ཕྱིར་རོ། །གཉིས་པ་ལྟར་ན་ཡང་མི་རིགས་ཏེ། ཁྱབ་པ་མ་ངེས་པའི་ཕྱིར་རོ། །དཔེར་ན་མེ་ལས་མེ་ཤེལ་དང༌། ཆུ་ལས་ཆུ་ཤེལ་དཔོག་པ་བཞིན་ནོ༑ ༑གསུམ་པ་ནི་སྔོ་འཛིན་མིག་ཤེས་ལ་སོགས་པ་མ་གྲུབ་པར་འགྱུར་ཏེ། ཚད་མས་མ་དམིགས་པའི་ཕྱིར། ཇི་སྐད་དུ་འཇུག་པ་ལས། འདི་ཡི་ཡོད་པ་གང་གིས་ཤེས་པར་འགྱུར། །མ་བཟུང་བར་ཡང་ཡོད་ཅེས་བྱར་མི་རུང༌། །ཞེས་གཞན་ལ་བརྗོད་པ་ལྟར་རོ། །གཞན་ཡང་དུས་ཕྱིས་ཀྱི་དྲན་པ་སྐྱེ་བ་མི་འཐད་པར་འགྱུར་ཏེ་རང་རིག་མེད་པའི་ཕྱིར་རོ། །ཇི་སྐད་དུ། སྤྱོད་འཇུག་ལས། གལ་ཏེ་རང་རིག་ཡོད་མིན་ན། །རྣམ་ཤེས་དྲན་པ་ཇི་ལྟར་འགྱུར། །ཞེས་གསུངས་པ་ལྟར་རོ། ། གཞན་ཡང་སྔོ་འཛིན་མིག་ཤེས་ཆོས་ཅན། གཞན་མི་རིག་པར་ཐལ། རང་མི་རིག་པའི་ཕྱིར་རོ། །དེ་ཡང་རྣམ་འགྲེལ་ལས། ཅི་སྟེ་རང་ངོས་མི་རིག་ན། །ཇི་ལྟར་གཞན་གྱི་ངོ་བོ་རིག །ཅེས་བཤད་པ་ལྟར་རོ་ཞེ་ན། རང་རིག་མེད་ཀྱང་དྲན་པ་སྐྱེ་བ་མི་འགལ་ཏེ། འཇུག་པ་ལས། གང་ཕྱིར་གང་གིས་ཡུལ་མྱོང་གྱུར་དེ་ལས། ། དྲན་པ་འདི་གཞན་ང་ལ་ཡོད་མིན་པ། །དེ་ཕྱིར་ང་ཡིས་མཐོང་སྙམ་དྲན་འགྱུར་ཏེ།། འདི་ཡང་འཇིག་རྟེན་ཐ་སྙད་ཚུལ་ལུགས་ཡིན། །ཞེས་སོ། །དེའི་དོན་ནི་སྔར་སྔོ་འཛིན་གྱིས་མཐོང་བའི་དོན་ཕྱིས་དྲན་པས་ཀྱང་དྲན་པ་དང༌། ཕྱིས་དྲན་པས་ཀྱང་དྲན་པའི་ཡུལ་ཉིད་སྔར་མཐོང་བས་མ་མཐོང་བ་ཡང་མ་ཡིན་པས་མྱོང་དྲན་གཉིས་ཡུལ་གཅིག་ཡིན་པའི་ཕྱིར་ཕྱིས་དྲན་པ་སྐྱེ་བ་མི་འགལ་ལོ། །སྤྱོད་འཇུག་ལས་ཀྱང༌༑ གཞན་མྱོང་བ་ན་འབྲེལ་བ་ལས། །དྲན་འགྱུར་བྱི་བའི་དུག་བཞིན་ནོ། ། ཞེས་མྱོང་དྲན་སྐྱེ་ཚུལ་དཔེའི་སྒོ་ནས་གསལ་བར་གསུངས་སོ། །ཚད་མས་མ་གྲུབ་པའི་སྐྱོན་ཡང་མེད་དེ། ཡུལ་དྲན་པ་ཉིད་ཀྱིས་ཡུལ་ཅན་ཡང་དྲན་པ་བཞིན་དུ་ཡུལ་ཅན་སྔོ་འཛིན་ཉིད་ཀྱིས་སྔོ་འཛིན་གྲུབ་པས་དྲན་ཚུལ་དང༌།

གྲུབ་ཚུལ་གཞན་མི་དགོས་སོ། །དེ་ཡང་སྔོན་པོ་རྣམ་ལྡན་དུ་གཞལ་བའི་སྟོབས་ཀྱིས་རང་ཉིད་ཀྱང་གྲུབ་བོ། །སྒྲ་རྟག་འཛིན་གྱི་རྟོག་པ་དང༌། བདག་འཛིན་གཉིས་ལ་སོགས་པ་ཡང་རང་གི་སྣང་ཡུལ་མེད་པ་མི་སྲིད་པས། རང་གི་སྣང་ཡུལ་གཞལ་བའི་སྟོབས་ཀྱི་རང་ཉིད་གྲུབ་པ་ནི་སྔ་མ་དང་འདྲའོ། །དེ་ལྟར་ན་རང་རིག་འགྲུབ་པར་འགྱུར་ཏེ༑ སྔོ་འཛིན་མིག་ཤེས་ཀྱིས་སྔོ་འཛིན་མིག་ཤེས་གྲུབ་པའི་ཕྱིར་རོ་ཞེ་ན། ཁྱབ་པ་མེད་དེ། འདིར་དགག་རྒྱུའི་རང་རིག་ནི། ཕྱི་རོལ་ཡུལ་གྱིས་ཁ་མ་བསྒྱུར་བས་འཛིན་རྣམ་ཡན་གར་བ་ （ ༤༠བ ） དང་ཡུལ་སྒྲུབ་པའི་རྣམ་པ་ཅན་དང་མྱོང་བྱ་ལ་གཉིས་སྣང་ནུབ་པ་སྟེ་ཆོས་གསུམ་ལྡན་ནོ། །གལ་ཏེ་ཤེས་པས་ཤེས་པ་རིག་པ་ཙམ་ལ་རང་རིག་དུ་འཇོག་ན། གཞན་སྐྱེ་ཡང་གྲུབ་པར་འགྱུར་ཏེ་མྱུ་གུ་རང་ལས་གཞན་པའི་ས་བོན་ལས་སྐྱེས་པའི་ཕྱིར་དང༌། རང་རིག་གྲུབ་པར་ཡང་འགྱུར་ཏེ། ཚད་མས་ཚད་མ་རིག་པའི་ཕྱིར་དང༌། བློས་ཀྱང་བློ་རིག་པའི་ཕྱིར་རོ། །འོ་ན་ཚད་མའི་ཚད་ཉིད་ནི་གང༌། དབྱེ་བ་ནི་དུ་ཞིག་ཡོད་ཅེ་ན། ཚད་མའི་མཚན་ཉིད། རང་གི་ཡུལ་གྱི་གཙོ་བོ་ལ་མི་སླུ་བའི་ཤེས་པ། དེ་ལ་དབྱེ་ན་མངོན་སུམ་ཚད་མ་དང༌།། རྗེས་སུ་དཔག་པའི་ཚད་མ་གཉིས། དང་པོའི་མཚན་ཉིད། རང་ལ་མངོན་སུམ་དུ་གྱུར་པའི་ཡུལ་གྱི་གཙོ་བོ་མངོན་གྱུར་མི་སླུ་བའི་ཤེས་པ། དེ་ལ་དབྱེ་ན། དབང་པོའི་མངོན་སུམ་ཚད་མ། ཡིད་ཀྱི་མངོན་སུམ་ཚད་མ། 

རྣལ་འབྱོར་མངོན་སུམ་ཚད་མའོ། །དང་པོའི་མཚན་ཉིད། རང་གི་བདག་རྐྱེན་དབང་པོ་གཟུགས་ཅན་ལས་དངོས་སུ་སྐྱེས་ཤིང་རང་གི་སྣང་ཡུལ་རྟོགས་པའི་གསལ་སྣང་གི་ཤེས་པ། དེ་ལ་དབྱེ་ན། གཟུགས་འཛིན་དབང་པོའི་མངོན་སུམ་ཚད་མ་ནས། རེག་བྱ་འཛིན་པའི་དབང་པོའི་མངོན་སུམ་ཚད་མའི་བར་ལྔའོ། །ཡིད་ཀྱི་མངོན་སུམ་ཚད་མའི་མཚན་ཉིད། ཐ་སྙད་པའི་མངོན་སུམ་ཚད་མའི་ནང་ཚན་གང་ཞིག ཁྱོད་ངོ་བོ་གཅིག་པའམ་ཁྱོད་ཀྱི་ནང་ཚན་དུ་གྱུར་པའི་རྣལ་འབྱོར་མངོན་སུམ་ཚད་མ་དང༌། དབང་པོའི་མངོན་སུམ་ཚད་མ་མེད་པ། འོ་ན་ཚད་མ་ནས་བཤད་པའི་ཡིད་མངོན་ལྟར་ཁས་ལེན་པར་བྱེད་དམ་ཞེ་ན། དེ་ཡང་མ་ཡིན་ཏེ། བཞི་བརྒྱ་པའི་འགྲེལ་པ་ལས༑ ཆོས་མངོན་པ་ནས་གཟུགས་སོགས་ལྔ་རེ་རེ་ཞིང་དབང་པོ་དང༌། ཡིད་ཀྱི་ཤེས་པར་བྱ་བར་གསུངས་པའི་དོན་འཆད་པ་ན། རྣམ་པར་ཤེས་པ་གཉིས་ཀྱིས་དོན་གཅིག་རྣམ་པར་ཤེས་པ་མ་ཡིན་ཏེ། གཅིག་ནི་ཡུལ་གྱི་རྣམ་པ་དངོས་སུ་གཅོད་པར་བྱེད་པ་སྟེ། གང་དང་པོར་སྐྱེ་བའོ། །གཉིས་པ་ནི་དངོས་སུ་བྱེད་པ་ཉིད་དུ་རྣམ་པར་ཤེས་པ་མ་ཡིན་ཏེ། དབང་པོའི་རྣམ་པར་ཤེས་པའི་སྟོབས་ཀྱིས་དེ་ལྟར་རྟོགས་ཤིང་སྐྱེ་བ་ན་དེས་ཀྱང་དོན་དེ་རྣམ་པར་ཤེས་སོ་ཞེས་ཉེ་བར་འདོགས་སོ། །ཞེས་དང་པོ་དབང་ཤེས་ཀྱིས་གཟུགས་སོགས་ཀྱི་དོན་དེ་དངོས་སུ་རིག་ལ། ཡིད་ཤེས་ཀྱིས་དབང་ཤེས་ཀྱི་སྟོབས་ཀྱིས་རིག་གི་དབང་ཤེས་བཞིན་དུ་དངོས་སུ་མི་རིགས་པར་གསུངས་ཤིང་དྲན་པར་ཡང་གསུངས་སོ། །ཡང་བཞི་བརྒྱ་པའི་འགྲེལ་པ་ལས། ཚོར་བ་ལ་སོགས་པ་ལྟར་ཉམས་སུ་མྱོང་བའི་རྣམ་པ་ཡང་མ་ཡིན་ལ་གཟུགས་དང་སྒྲ་ལ་སོགས་པ་བཞིན་དབང་པོའི་སྒོ་ནས་ཡོངས་སུ་དཔྱོད་པར་བྱ་བ་ཡང་མ་ཡིན་ནོ། །ཞེས་གསུངས་པས་མངོན་གྱུར་དུ་འཇལ་བ་ལ་དབང་ཤེས་ཀྱིས་གཟུགས་སོགས་གཅོད་པ་ལྟ་བུ་དང༌། ཚོར་བ་བདེ་སྡུག་ལ་སོགས་པ་ལྟར་ན་ནང་དུ་ཉམས་མྱོང་གི་ཡོངས་སུ་གཅོད་པ་གཉིས་ （ ༤༡ན ） གསུངས་སོ།། དེ་གཉིས་ཀྱི་ཕྱི་མ་ནི་གཞི་དུས་ནས་ཀྱང་ཁས་བླངས་དགོས་ལ།

མངོན་སུམ་གྱི་ཚད་མ་བཞི་ལས་མང་བ་འདིར་ཡང་མ་བཤད་པའི་ཕྱིར་དང༌། རྣལ་འབྱོར་མངོན་སུམ་དང༌། དབང་པོའི་མངོན་སུམ་དང༌། རང་རིག་མངོན་སུམ་ཚད་མར་བཞག་ཏུ་མི་རུང་བས། ཡིད་ཀྱི་མངོན་སུམ་དུ་བཞག་སྟེ། ཡིད་ཀྱི་མངོན་སུམ་ཚད་མ་ནི་ཚད་མ་དང་མི་མཐུན་མོད། དེ་ལྟ་ན་ཡང་ཡིད་ཀྱི་མངོན་སུམ་ཚད་མ་མི་འདོད་པ་ནི་མ་ཡིན་ནོ། །དེ་ལྟར་ན་ཚོར་བ་ཞེས་པ་ནི་བྱེད་པ་པོ་དང་བྱེད་པ་དང་ལས་དང་འབྲེལ་བའི་ཚིག་ཡིན་པས། གང་ཟག་འདིས་ཚོར་བ་དང༌། བྱེད་པ་འདིས་ཚོར་བ་དང༌༑ འདི་འདྲ་བ་ཞིག་ཚོར་བ་ཞེས་པ་གསུམ་དུ་འགྱུར་རོ། །དེའི་གཉིས་པ་ནི། ཚད་མ་སྟེ་སེམས་བྱུང་ཚོར་བའོ། །གསུམ་པ་ནི། གཞལ་བྱ་སྟེ་བདེ་བ་དང༌། སྡུག་བསྔལ་དང་བཏང་སྙོམས་སོ༑ ༑འདི་ཡང་ཡིད་ཤེས་ཀྱི་དབང་དུ་བྱས་སོ། །དེས་ན་དབང་པོའི་མངོན་སུམ་ཚད་མའི་རྗེས་སུ་སྐྱེས་པའི་ངེས་ཤེས་དང་སེམས་བྱུང་ཚོར་བ་ལྟ་བུ་རྣམས་སོ།། རྣལ་འབྱོར་མངོན་སུམ་ཚད་མའི་མཚན་ཉིད། བསམ་གཏན་གྱི་དངོས་གཞི་ལ་བརྟེན་ནས། རང་གི་ཡུལ་ལ་གོམས་པའི་སྟོབས་ཀྱིས་འཇུག་པའི་རྣལ་འབྱོར་པའི་རྒྱུད་ཀྱི་མངོན་སུམ་ཚད་མ། དེ་ཡང་སྟོང་ཉིད་རྟོགས་པའི་སྒོམ་བྱུང་གི་ཡེ་ཤེས་ཐོབ་པ་དེ་ནས་སངས་རྒྱས་ཀྱིས་སའི་བར་ཡོད་དོ། །རྗེས་དཔག་ཚད་མའི་མཚན་ཉིད༑ རང་ལ་ལྐོག་ཏུ་གྱུར་པའི་རང་གི་ཡུལ་གྱི་གཙོ་བོ་ལྐོག་གྱུར་ལ་མི་སླུ་བའི་རྟོག་པ། དེ་ལ་དབྱེ་ན། ཚུལ་གསུམ་ཚང་བའི་རྟགས་ལ་བརྟེན་པའི་རྗེས་དཔག་ཚད་མ། དཔེ་ཉེར་འཇལ་གྱི་ཚད་མ་དང༌། ལུང་ལ་བརྟེན་ནས་གཞལ་བྱ་ཤིན་ཏུ་ལྐོག་གྱུར་རྟོགས་པའི་ཚད་མའོ། །དེས་ན་རྟོག་མེད་ཀྱི་ཤེས་པ་ལ་མངོན་སུམ་ཚད་མ་ཡིན་པས་ཁྱབ་ཅིང༌། རྟོག་པ་ལ་སྒྲ་རྟག་འཛིན་གྱི་རྟོག་པ་ལྟ་བུ་ནི་ཚད་མ་མ་ཡིན་ནོ། །གལ་ཏེ་ཟླ་བ་གཉིས་སྣང་གི་དབང་ཤེས་ཡང་ཚད་མ་མ་ཡིན་པར་གྱུར་ཏེ༑ སྒྲ་རྟག་འཛིན་རྟོག་པ་ཚད་མ་མ་ཡིན་པའི་ཕྱིར་རོ། ཁྱབ་པ་ཡོད་དེ། དེ་གཉིས་ལོག་ཤེས་སུ་མཚུངས་པའི་ཕྱིར་རོ།

།ཞེ་ན། མི་མཚུངས་ཏེ། ཚད་མ་ནི་རང་གི་ཡུལ་གྱི་གཙོ་བོ་ལ་འཇོག་དགོས་ལ། དེ་ལྟ་ན་རྟོག་པའི་ཡུལ་གྱི་གཙོ་བོ་ནི་ཞེན་ཡུལ་ཡིན་པའི་ཕྱིར་ཞེས་ཡུལ་ལ་ཚད་མར་འགྲོ་དགོས་པ་ལས། སྒྲ་རྟག་འཛིན་རྟོག་པ་ནི་རང་གི་ཞེན་ཡུལ་ལ་ཚད་མ་མ་ཡིན་པའི་ཕྱིར་རོ། །རྟོག་མེད་ཚད་མ་ཡིན་ན་རང་གི་ཡུལ་གྱི་གཙོ་བོ་སྣང་ཡུལ་ཡིན་པའི་ཕྱིར། དེ་ལ་ཚད་མ་འགྲོ་དགོས་ཤིང་ཟླ་བ་གཉིས་སྣང་གི་དབང་ཤེས་ཡང་རང་གི་སྣང་ཡུལ་ལ་ཚད་མ་ཡིན་པའི་ཕྱིར་རོ། །ཡང་ན་དཔྱད་པའི་གཞི་འདི་ལྟ་བུ་ཞིག་ཀྱང་བརྗོད་པར་བྱ་སྟེ། འདི་ལྟར་ཡུལ་འཇོག་པ་ཡུལ་ཅན་ཤེས་པས་འཇོག་པར་འདྲ་ལ། ཡུལ་ཅན་ཤེས་པ་རང་ལས་དོན་གཞན་གྱིས་འགྲུབ་དགོས་ན་ཐུག་མེད་དུ་འགྱུར་ལ། རང་རིག་མ་གྲུབ་ན་ཤེས་པ་ཚད་མས་མ་གྲུབ་དགོས་པས་དོན་དང་དོན་ཤེས་ཀྱི་ཐ་སྙད་མི་འཐད་དོ། །ཞེས་རང་གི་འདོད་པ་རྣམས་ཀྱིས་རྩོད་པའོ། །དེའི་ལན་དུ་གཞལ་བྱའི་དབང་གིས་ཚད་མ་ཡོད་པར་འཇོག་པ་དང༌། ཡུལ་མཐོང་བ་དང༌། ཐོས་པ་དང་མྱོང་བའི་སྟོབས་ཀྱིས་ཤེས་པ་རང་གིས་ངོ་བོ་ཡོད་པར་འཇོག་ནུས་པས་ཡུལ་མཐོང་བས་འཇོག་པ་ཡིན་ཏེ། དེ་སྐད་དུ་ཡང་ཚིག་གསལ་ལས། ཚད་མའི་གྲངས་འཇུག་པ་གཞལ་བྱ་གཞན་གྱིས་དབང་ཡིན་པའི་ཕྱིར་དང༌། གཞལ་བྱའི་རྣམ་པའི་རྗེས་སུ་བྱེད་པ་ཙམ་གྱིས་རང་གིས་ངོ་བོ་ཡོད་པར་རྙེད་པའི་ཚད་མ་དག་གི་ངོ་བོ་རྣམ་པར་འཇོག་པའི་ཕྱིར་དང༌། དབང་པོས་བསྟན་པ་ཅུང་ཟད་ཀྱང་མི་མཁོ་བས་རྣམ་པ་ཐམས་ཅད་དུ་ཡུལ་ཁོ་ནས་བསྟན་པར་རིགས་སོ་ཞེས་གསལ་བར་གསུངས་སོ། །གལ་ཏེ་ལུང་དེ་དག་གི་དོན་ནི། རང་གིས་གཞལ་བྱ་འཇལ་བའི་སྟོབས་ཀྱིས་རང་རིག་གིས་རང་ཉིད་ཀྱང་འཇལ་བར་སྟོན་པ་མ་ཡིན་ནམ་ཞེ་ན། མ་ཡིན་ཏེ། ངས་མཐོང་ངོ༌། །ཐོས་སོ་ཞེས་ཡུལ་མཐོང་བ་ཙམ་གྱི་སྒོ་ནས་ཡུལ་ཅན་ཤེས་པ་འཇོག་པར་བསྟན་ཏོ། །གལ་ཏེ་སྔོ་འཛིན་མིག་ཤེས་ཀྱིས་སྔོ་འཛིན་མིག་ཤེས་མ་གྲུབ་ན། རང་རྒྱུད་ཀྱི་ཚད་མས་མ་གྲུབ་པར་འགྱུར་རོ་ཞེ་ན་སྐྱོན་མེད་དེ༑

དུས་ཕྱིས་ཀྱི་དྲན་པས་སྔར་གྱི་མཐོང་བ་དང་ཐོས་པ་གྲུབ་པས་ཚད་མས་མ་གྲུབ་པའི་སྐྱོན་མེད་དོ། །དེ་ལྟར་ན་དྲན་པ་དེ་ཉིད་ཀྱང་དྲན་པ་ཕྱི་མ་གཞན་དང་གཞན་གྱིས་གྲུབ་པས་དྲན་པ་ལས་འགྲུབ་བྱེད་ཀྱི་ཚད་མ་ཐུག་མེད་དུ་འགྱུར་རོ་ཞེ་ན༑ འོ་ན་སྔོ་འཛིན་གྱི་ཤེས་པ་དང་པོ་ལས་སྔོ་འཛིན་ཤེས་པའི་ཕྱི་མ་སྐྱེ་ལ། དེ་ལས་ཀྱང་སྔོ་འཛིན་མིག་ཤེས་ཕྱི་མ་སྐྱེ་དགོས་པས། སྔོ་འཛིན་མིག་ཤེས་ཀྱིས་འབྲས་བུ་ཕྱི་མ་ཕྱི་མ་སྐྱེ་བ་འགྲུབ་བྱེད་ཀྱི་ཚད་མ་གྲུབ་པའི་སྐྱོན་མེད་དོ། །དེ་ལྟར་ན་དྲན་པ་དེ་ཉིད་ཀྱང་དྲན་པ་ཕྱི་མ་གཞན་དང་གཞན་གྱིས་གྲུབ་པས་དྲན་པ་འགྲུབ་བྱེད་ཀྱི་ཚད་མ་ཐུག་མེད་དུ་འགྱུར་རོ་ཞེ་ན། འོ་ན་སྔོ་འཛིན་གྱི་ཤེས་པ་དང་པོ་ལས་སྔོ་འཛིན་ཤེས་པ་ཕྱི་མ་སྐྱེ་ལ། དེ་ལས་ཀྱང་སྔོ་འཛིན་མིག་ཤེས་ཕྱི་མ་ཕྱི་མ་སྐྱེ་དགོས་པས། སྔོ་འཛིན་མིག་ཤེས་ཀྱི་འབྲས་བུ་ཕྱི་མ་ཕྱི་མ་སྐྱེད་པ་འགྲུབ་བྱེད་ཀྱི་ཚད་མ་ཐུག་མེད་དུ་འགྱུར་རོ། །ཞེས་སྨྲས་ན་ཅིས་འགོག དེ་ནི་ཐུག་མེད་དུ་འགྱུར་བ་སྐྱོན་མ་ཡིན་ཏེ། ཇི་སྲིད་སྔོ་འཛིན་ཤེས་པ་ཕྱི་མ་ཕྱི་མ་སྐྱེ་བ་དེ་སྲིད་དུ་དེ་འགྲུབ་བྱེད་ཀྱི་ཚད་མ་ཁས་ལེན་པའི་ཕྱིར་རོ་ཞེ་ན། འོ་ན་དྲན་པའི་བྱེད་པ་ཇི་སྲིད་འཇུག་པ་དེ་སྲིད་དུ་དྲན་པ་ཕྱི་མ་ཕྱི་མས་མཐོང་ཐོས་སོགས་སྔ་མ་འགྲུབ་པས་ཐུག་མེད་དུ་འགྱུར་བ་སྐྱོན་མ་ཡིན་ནོ་ཞེས་མཚུངས་སོ། །དུས་ཕྱིས་ཀྱི་དྲན་པས་སྔར་གྱི་མྱོང་བ་འགྲུབ་པ་ནི་ནང་སྡེ་ཀུན་མཐུན་ལ། འཇིག་རྟེན་ཡང་ངས་མཐོང་ངོ༌༑ ༑ཐོས་སོ། །ཞེས་སྔར་གྱི་མཐོང་ཐོས་ཕྱིས་ཀྱི་དྲན་པས་གྲུབ་པར་གྲགས་སོ།། གལ་ཏེ་སྔོ་འཛིན་མིག་ཤེས་ཀྱིས་སྔོ་འཛིན་མིག་ཤེས་འཛིན་ན། ལས་བྱ་བྱེད་གཅིག་ཏུ་ཐལ་བའི་སྐྱོན་དུ་འགྱུར་ཏེ། དེ་སྐད་དུ་ཡང་དབུ་མ་འཇུག་པས། བྱེད་པོ་ལས་དང་བྱ་བ་གཅིག་མིན་པས། །དེ་ཉིད་ཀྱིས་དེ་འཛིན་པར་རིགས་མ་ཡིན། ། ཞེས་དང༌། དེའི་རང་འགྲེལ་དུ་ཡང༌།

བདག་རིག་པར་བྱེད་དོ་ཞེས་རིག་པར་བྱ་བཞིན་པའི་བདག་ཉིད་ལས་ཀྱི་དངོས་པོར་འགྱུར་ལ། རིག་པར་བྱེད་པ་དེ་ཉིད་ཀྱང་བྱེད་པ་པོ་ཡིན་ཞིང་དེའི་བྱ་བ་ཡང་ཐ་མི་དད་པ་ཉིད་ཡིན་པས་བྱེད་པ་པོ་དང་ལས་དང་བྱ་བ་གཅིག་ཏུ་ཐལ་བར་འགྱུར་བ་དང་འདི་དག་གཅིག་པ་ཉིད་དུ་ནི་མ་མཐོང་ངོ༌། འདི་ལྟར་གཅོད་པ་པོ་དང་ཤིང་དང་གཅོད་ （ ༤༢ན ） པར་བྱ་བ་གཅིག་པ་ནི་མ་ཡིན་ནོ། །འདི་ལས་ཀྱང་རང་རིག་ཡོད་པ་མ་ཡིན་པས་དེ་ཉིད་ཀྱིས་དེ་འཛིན་པ་མ་ཡིན་ནོ། །འཕགས་པ་ལངྐར་གཤེགས་པ་ལས་ཀྱང༌། ཇི་ལྟར་རལ་གྲིས་རང་གི་སོ། །གཅོད་པར་མི་བྱེད་སོར་མོ་ནི། རང་ལ་རེག་པར་མི་བྱེད་ལྟར།། རང་གི་སེམས་ཀྱང་དེ་བཞིན་ནོ། །ཞེས་གསུངས་སོ། །ཞེས་ཤེས་བྱེད་དང་བཅས་ཏེ་བཤད་དོ། །དེས་ན་སྔོ་འཛིན་མིག་ཤེས་ཀྱིས་སྔོ་འཛིན་མིག་ཤེས་རིག་ན། ཤིང་གཅོད་པ་པོ་དང་བཅད་བྱའི་ཤིང་གཅིག་ཏུ་ཐལ་བ་དང༌། རལ་གྲིའི་སོས་རང་གི་སོ་གཅོད་པར་ཐལ་བ་དང༌། སོར་མོའི་རྩེ་མོས་རང་ལ་རེག་པར་ཐལ་བ་ནི། འགྲེལ་པའི་དོན་དུ་སྣང་བས་གཞན་དུ་བཤད་དུ་མེད་དོ། །གཞན་ཡང་སྔོ་འཛིན་མིག་ཤེས་རང་གིས་རང་རིག་ན། བློ་ལ་ཅི་ཙམ་བརྟགས་ཀྱང་བློ་ལ་རིག་བྱ་རིག་བྱེད་ཀྱི་ཚུལ་འཆར་རྒྱུ་མེད་པ་དང༌། རྡུལ་ཕྲན་ཆ་མེད་འགོག་པ་དང༌། སྔོ་འཛིན་མིག་ཤེས་རང་གི་རང་རིག་པ་འགོག་པ་གཉིས་མཚུངས་པར་གསུངས་ཏེ། བདེན་གཉིས་རང་འགྲེལ་ལས། ཤེས་པའི་བདག་ཉིད་ལ་ནི། རྡུལ་ཕྲ་རབ་བདག་དང་གཉིས་མེད་པའི་དངོས་པོའི་ངོ་བོ་མི་སྣང་ངོ༌། །མི་སྣང་བ་ལ་ནི་ཐ་སྙད་མེད་དོ་ཞེས་གསུངས་ཏེ། དེའི་དོན་ནི་རྡུལ་ཕྲན་ཆ་མེད་ལ་ཅི་ཙམ་བརྟགས་ཀྱང་ཆ་བཅས་ཀྱི་རྣམ་པ་འཆར་བ་མ་གཏོགས་པར་ཆ་མེད་ཀྱི་རྣམ་པ་བློ་ལ་འཆར་རྒྱུ་མེད་པ་དེ་བཞིན་དུ་བློའི་རིག་ཚུལ་ལ་ཅི་ཙམ་བརྟགས་ཀྱང་རིག་བྱ་རིག་བྱེད་ཐ་དད་དུ་འཆར་བ་མ་གཏོགས་པར་རིག་བྱ་རིག་བྱེད་ཐ་དད་དུ་མེད་པར་བློ་ལ་འཆར་རྒྱུ་མེད་པའི་ཕྱིར་དང༌། ཅི་ཙམ་བརྟགས་ཀྱང་རང་རྒྱུད་ཀྱི་བློ་སྔོ་འཛིན་མིག་ཤེས་རང་ལ་སྣང་བའི་ཚུལ།

སྔོ་ཤེས་རང་བཞིན་དུ་འཆར་རྒྱུ་མེད་པའི་ཕྱིར་ཞེས་པའོ།། བློ་ལ་མི་སྣང་ན་དེ་ལྟ་བུའི་ཐ་སྙད་ཀྱང་མི་རིགས་སོ། །གལ་ཏེ་སྣང་ཡང་སྣང་བར་མ་ངེས་སོ། །དེ་ཡང་མི་རིགས་ཏེ། དེ་ལྟ་བུའི་ཐ་སྙད་མི་འཐད་པ་དང༌། སྣང་བ་ཡང་ཡིད་ཆེས་པའི་སྒྲུབ་བྱེད་མེད་པའི་ཕྱིར་དམ་བཅའ་བ་ཙམ་དུ་ཟད་དོ། །དེ་ཡང་བདེན་གཉིས་རང་འགྲེལ་ལས། གལ་ཏེ་སྣང་བ་བཞིན་དུ་ཡང་དེ་ངེས་པར་མི་ཟིན་སྙམ་ན། དེས་ན་ཅི་སྟེ་དེ་ལྟ་བུ་ལ་ནི་ཐ་སྙད་མེད་དོ་སྣང་ཞེས་བྱ་བ་ལ་ཡང་ཡིད་ཆེས་པའི་ཕྱིར་མནའ་ཆུ་བཏུང་དགོས་སོ། །ཞེས་སྣང་བ་ཡང་སྒྲུབ་བྱེད་མནའ་ཙམ་དུ་ཟད་དོ། །རྟོག་གེ་འབར་བ་ལས་ཀྱང༌། སེམས་ཙམ་པས་རྣམ་ཤེས་ནི་གཉིས་སུ་སྣང་སྟེ་རང་སྣང་བ་དང༌། ཡུལ་སྣང་བའོ། །ཡུལ་དུ་སྣང་བའི་རྣམ་ཤེས་ནི་ཕྱི་རོལ་གྱི་ཡུལ་གྱི་རྣམ་པར་གྱུར་ནས། རང་སྣང་བའི་རྣམ་ཤེས་ཀྱི་ཡུལ་དུ་འགྱུར་རོ་ཞེ་ན། ཞེས་པའི་ལན་དུ། ཡུལ་དུ་སྣང་ལས་གཞན་གྱུར་བའི། །སེམས་ཉིད་ཅི་འདྲ་བ་ཞིག་སྣང༌། །ཞེས་ཡུལ་དུ་སྣང་བ་ལས་གནས་པ་སྟེ། དེ་དང་བྲལ་བའི་རང་ཉིད་དུ་སྡོད་ནི་མ་མཐོང་ངོ༌། །ཞེས་བཤད་དོ། །སྔོ་འཛིན་ཤེས་པ་རང་གིས་རང་རིག་ན་བརྟགས་ཤིང་དཔྱད་པའི་དོན་དུ་སོང་བས་གཞལ་བྱ་ལྟོས་མེད་དུ་འགྱུར་བར་གསུངས་ཏེ། རྩོད་ཟློག་ལས། །གལ་ཏེ་རང་ལ་ཚད་མ་གྲུབ། ། （ ༤༢བ ） གཞལ་བྱ་རྣམས་ལ་མ་ལྟོས་པར། ཁྱོད་ཀྱི་ཚད་མ་འགྲུབ་འགྱུར་འདིར། ། གཞན་ལ་མི་ལྟོས་རབ་འགྲུབ་འགྱུར་ཞེས་སོ། །དེས་ན་དོན་ཤེས་གྲུབ་ཚུལ་དེ་ལྟར་དཔྱད་ན་སྔོ་འཛིན་ཤེས་པ་རང་གི་རིག་པར་བཟུང་ནས་ཐ་སྙད་བཏགས་པའི་བཏགས་དོན་བཙལ་བར་སོང་བ་ཡང་འཇིག་རྟེན་པ་ཡང་དེ་ལྟར་དཔྱད་ནས་འཇོག་པར་མི་བྱེད་དོ། །དེ་སྐད་དུ་ཡང་འཇུག་པ་ལས། འདི་ཡང་འཇིག་རྟེན་ཐ་སྙད་ཚུལ་ལུགས་ཡིན། །ཞེས་པའི་རང་འགྲེལ་དུ། འདི་ཡང་འཇིག་རྟེན་ཚུལ་ལུགས་ཡིན་གྱི་ཤིན་ཏུ་དཔྱད་པ་བྱ་བ་ནི་མ་ཡིན་ཏེ། རྫུན་པའི་དོན་ཅན་ཉིད་ཀྱིས་འཇིག་རྟེན་གྱི་ཐ་སྙད་ཡིན་པའི་ཕྱིར་རོ།

།ཞེས་གསུངས་སོ། །ཚད་མ་ལ་ཡང༌། མངོན་སུམ་ཚད་མ་དང༌། རྗེས་དཔག་ཚད་མ་དང༌། དཔེ་ཉིད་འཇལ་གྱི་ཚད་མ་དང༌༑ ལུང་ཚད་མ་བཞི་ལས་མང་བ་མ་གསུངས་ཤིང་ཚད་མིན་གྱི་བློའི་རྣམ་གཞག་ཀྱང་མ་མཛད་པ་དང༌། ཟླ་བ་གཉིས་སྣང་གི་དབང་ཤེས་ལ་སོགས་པ་ཡང་ཚད་མར་གསུངས་པས་ཤེས་པ་དང་ཚད་མ་གཉིས་འཇོག་བྱེད་འདྲ་བར་སེམས་སོ༑ ༑དེ་ཡང་ཚད་མར་འཇོག་པ་ནི་གང་གི་གཞལ་བྱ་ལ་ལྟོས་ནས་འཇོག་པ་དང༌། གཞལ་བྱ་ཡང་རང་འཇལ་བྱེད་ཚད་མ་ལ་ལྟོས་ནས་ཚད་མ་དང༌། གཞལ་བྱའི་ཐ་སྙད་འཇོག་པ་དེ་བཞིན་དུ། རང་གི་ཤེས་བྱ་ལ་ལྟོས་ནས་ཤེས་པ་དང༌། རང་གི་ཤེས་བྱེད་ལ་ལྟོས་ནས་ཤེས་བྱར་འཇོག་པ་ཡང་མཚུངས་སོ། །ཚད་མར་འཇོག་པ་ཡུལ་གྱི་གཙོ་བོ་ལ་ལྟོས་ནས་འཇོག་གོ་ཞེ་ན། ཤེས་པ་ལ་ཡང་མཚུངས་སོ༑ ༑ཤེས་པ་རང་གི་ཤེས་བྱ་ཡོད་ཙམ་གྱིས་ཤེས་པར་འཇོག་ན། ཚད་མ་ལ་ཡང་མཚུངས་སོ། །དེ་ཡང་འདི་ལྟར་གསུངས་ཏེ། འཇིག་རྟེན་ལས་འདས་པར་བསྟོད་པ་ལས། མ་ཤེས་པར་མི་ཤེས་བྱ་མིན། །དེ་མེད་རྣམ་པར་ཤེས་མེད་པ། །དེ་ཕྱིར་ཤེས་དང་ཤེས་བྱ་དག །རང་བཞིན་མེད་པར་ཁྱོད་ཀྱིས་གསུངས་ཞེས་དང༌། སྤྱོད་འཇུག་ལས་ཀྱང༌། ཤེས་བྱ་མེད་ན་ཅི་རིག་ན། །གང་གིས་ཤེས་པ་ཅེས་བརྗོད་བྱེད། །གལ་ཏེ་ཤེས་མེད་ཤེས་ཡིན་ན། །ཤིང་ཡང་ཤེས་པར་ཐལ་བར་འགྱུར༑ ༑དེས་ན་ཤེས་བྱ་ཉེར་གནས་པ། །མེད་པ་ཤེས་པ་མེད་ཅེས་ངེས། ། ཞེས་གསུངས་སོ། །ཚིག་གསལ་ལས་ཀྱང༌། དེ་དག་ཀྱང་ཕན་ཚུན་ལྟོས་པར་འགྲུབ་པར་འགྱུར་ཏེ། ཚད་མ་ཡོད་ན་གཞལ་བྱའི་དོན་དག་ཏུ་འགྱུར་ལ། གཞལ་བྱའི་དོན་དག་ཡོད་ན་ཚད་མ་དག་ཏུ་འགྱུར་གྱི། ཚད་མ་དང་གཞལ་བྱ་གཉིས་ངོ་བོ་ཉིད་ཀྱིས་གྲུབ་པ་ནི་ཡོད་པ་མ་ཡིན་ནོ་ཞེས་གསུངས་སོ། །འདིར་ཁ་ཅིག་ན་རེ། རང་རིག་བདེན་པར་གྲུབ་པ་འགོག་ཅིང་རང་རིག་མི་འགོག་གོ་ཞེས་ཟེར་རོ། །དེ་ལྟར་ན་མེས་རང་གིས་རང་གསལ་བར་འགྱུར་ལ། འདོད་ན། མུན་པས་ཀྱང་རང་གིས་རང་སྒྲིབ་པར་འགྱུར་རོ། །དེ་ཡང་རྩ་ཤེ་ལས། མར་མེ་རང་དང་གཞན་གྱི་དངོས།

།གལ་ཏེ་སྣང་བར་བྱེད་འགྱུར་ན། །མུན་པའང་རང་དང་གཞན་གྱི་དངོས། །སྒྲིབ་པར་འགྱུར་བ་ཐེ་ཚོམ་མེད། །ཅེས་གསུངས་པ་ལྟར་རོ། །དེས་ན་འདི་ （ ༤༣ན ） གསུམ་ཐ་སྙད་དུ་གྲུབ་ན་གྲུབ་མཉམ་དང༌། མ་གྲུབ་ན་མ་གྲུབ་མཉམ་དུ་མཚུངས་ཏེ། རང་རིག་གྲུབ་ལ་གཞན་གཉིས་མ་གྲུབ་པའི་རྒྱུ་མཚན་མེད་པའི་ཕྱིར་དང༌། ལུང་ལས་ཀྱང་ཁྱད་པར་མ་བཤད་པའི་ཕྱིར་རོ༑ ༑འཇུག་འགྲེལ་ལས་ཀྱང༌། དེ་ཉིད་ཀྱིས་དེ་འཛིན་པར་མི་འཐད་དེ། རང་གི་བདག་ཉིད་ལ་བྱེད་པ་འགལ་བའི་ཕྱིར་རོ། །འདི་ལྟར་རལ་གྲིའི་སོ་དེ་ཉིད་ཀྱིས་དེ་ཉིད་མི་གཅོད་ལ། སོར་མོའི་རྩེ་མོ་དེ་ཉིད་ཀྱིས་དེ་ལ་མི་རེག་ཅིང་ལེགས་པར་བསླབ་པ་གཡེང་ཞིང་ཡང་ཟོར་ཅན་གྱིས་ཀྱང་རང་གི་ཕྲག་པ་ལ་བཞོན་པར་མི་ནུས་ཤིང༌། མེས་རང་གི་བདག་ཉིད་མེ་སྲེག་ལ། མིག་གིས་རང་གི་བདག་ཉིད་ལ་ལྟ་བ་མ་ཡིན་ནོ། །ཞེས་སོ། །དཔེ་དོན་འདི་དག་ཀྱང་ཐ་སྙད་དུ་ཡོད་ན། ཡོད་མཉམ་དང༌། མེད་ན་མེད་མཉམ་དུ་མི་མཚུངས་པའི་ཕྱིར་རོ། །བཞི་པ་ཐ་སྙད་དུ་རང་གི་མཚན་ཉིད་ཀྱིས་གྲུབ་པ་དགག་པ་ལ་གཉིས། དགག་པ་དངོས་དང༌། བཀག་པ་རིག་ཤེས་ཀྱིས་འགྲུབ་ཚུལ་ལོ། །དང་པོ་ནི། རང་གི་མཚན་ཉིད་ཀྱིས་གྲུབ་ན་བདེན་པར་གྲུབ་དགོས་ཏེ། རང་གི་མཚན་ཉིད་ཀྱིས་གྲུབ་ན་ཐ་སྙད་བཏགས་པའི་བཏགས་དོན་བཙལ་ནས་རྙེད་དགོས་ལ། དེ་ལྟ་ན་མིང་ཙམ་བརྡ་ཙམ་ཐ་སྙད་ཙམ་ཞེས་པའི་དོན་དུ་མ་སོང་བས་ཐ་སྙད་དུ་ཡོད་ཚུལ་ལས་བརྒལ་ནས། དོན་དམ་པར་ཡོད་ཚུལ་དུ་འགྲོ་དགོས་པའི་ཕྱིར་རོ། ། གཞན་ཡང་འཇིག་རྟེན་གྱི་གྲགས་པ་ཙམ་གྱིས་མ་ཚིམ་པར་གྲགས་པའི་དོན་ལ་རིགས་པའི་འཐད་པ་བཅུག་སྟེ་བཙལ་ནས་འཇོག་ན། འཇིག་རྟེན་གྱི་ཐ་སྙད་འཇོག་ཚུལ་ལས་བརྒལ་ནས་དཔྱད་པའི་རྣམ་གཞག་ཏུ་སོང་བས་འཇིག་རྟེན་གྱི་ཐ་སྙད་ཀྱི་རྣམ་གཞག་ལས་ཉམས་པ་དང༌། ཀུན་རྫོབ་ཀྱི་རྣམ་གཞག་འཇིག་པས་ཐ་སྙད་ཀྱང་མེད་པར་གསུངས་ཏེ། ཚིག་གསལ་ལས། འཇིག་རྟེན་པའི་ཐ་སྙད་ལ་དེ་ལྟར་རྣམ་པར་དཔྱད་པ་མི་འཇུག་པའི་ཕྱིར་དང༌།

འཇིག་རྟེན་པའི་དངོས་པོ་རྣམས་ནི་མ་བརྟགས་པར་ཡོད་པའི་ཕྱིར་རོ། །ཞེས་དང་ཁྱོད་ནི་དོན་དམ་པ་དང་ཀུན་རྫོབ་ཀྱི་བདེན་པ་ལ་མི་མཁས་པས་ལ་ལར་འཐད་པ་བཅུག་ནས་རིགས་པ་མ་ཡིན་པས་དེ་འཇིག་པར་བྱེད་པ་ཡིན་ནོ། ཁོ་བོ་ཅག་ནི། ཀུན་རྫོབ་ཀྱི་བདེན་པ་རྣམ་པར་འཇོག་པ་ལ་མཁས་པའི་ཕྱིར་རོ།

།འཇིག་རྟེན་པའི་ཕྱོགས་དེ་ཉིད་ལ་གནས་ཏེ་ཞེས་གསུངས་སོ། །གཉིས་པ་ནི། མྱུ་གུ་རང་བཞིན་མེད་པ་ཆོས་ཅན། རིགས་ཤེས་ཀྱིས་དཔྱད་བཟོད་དུ་ཐལ། རིགས་ཤེས་ཀྱིས་རྙེད་དོན་ཡིན་པའི་ཕྱིར་རོ། །འདོད་ན། བདེན་པར་ཐལ། ཞེས་པའི་ཐལ་འགྱུར་གྱི་ཁྱབ་པ་སྔ་ཕྱི་གང་ལ་ལན་འདེབས་ཤེ་ན༑ རིགས་ཤེས་ཀྱི་རྙེད་དོན་ཡིན་ན་རིགས་ཤེས་ཀྱི་དཔྱད་བཟོད་ཡིན་པའི་ཁྱབ་པ་མེད་དོ། །རིགས་ཤེས་ཀྱིས་དཔྱད་པ་དེ་ཉིད་མ་རྙེད། རྙེད་པ་དེ་ཉིད་མ་དཔྱད་པའི་ཕྱིར་རོ། །དེ་ཡང་དཔྱད་པ་དེ་མྱུ་གུ་ལ་དཔྱད་ལ། རྙེད་པ་དེ་མྱུ་གུ་རང་བཞིན་མེད་པར་རྙེད་པ་ཡིན་པས་སོ། །མྱུ་གུ་རིགས་ཤེས་ཀྱི་དཔྱད་བཟོད་ཡིན་ན། བདེན་པར་གྲུབ་དགོས་ཏེ། དེ་ཡིན་ན་རིགས་ཤེས་ཀྱིས་མྱུ་གུ་ཡོད་པའི་ཕྱོགས་ （ ༤༣བ ） རྙེད་དགོས་པའི་ཕྱིར་རོ། །དེས་ན་རང་བཞིན་གྱིས་ཡོད་དམ་མེད་ཅེས་དཔྱད་པའི་ཚེ་དཔྱད་བྱ་དེ་ཉིད་མི་རྙེད་པས་ཁྱབ་སྟེ། རྙེད་ན་བདེན་གྲུབ་ཏུ་འགྱུར་བའི་ཕྱིར་རོ། །དེས་ན་བདེན་པ་བཀག་པ་ཉིད་ཀྱིས་བདེན་མེད་གྲུབ་པ་ཡིན་ཏེ། བདེན་པ་མ་ཁེགས་ན་བདེན་མེད་མི་འགྲུབ། བདེན་མེད་མ་གྲུབ་ན་བདེན་པ་མི་ཁེགས་པའི་ཕྱིར། དེས་ན་མྱུ་གུ་བདེན་པ་མེད་ཅེས་བརྗོད་པ་ན། མྱུ་གུ་བདེན་པ་རྣམ་པར་བཅད་ཙམ་ཡིན་ཞིང་ཆོས་གཞན་མ་འཕངས་ཀྱང༌། ཚིག་དེས་མྱུ་གུ་བདེན་མེད་བརྗོད་པ་དང་རིགས་ཤེས་ཀྱིས་རྟོགས་པ་ཡིན་ཏེ། དཔེར་ན་བུམ་པ་མེད་ཅེས་བརྗོད་པ་ན་བུམ་པ་རྣམ་པར་བཅད་ཙམ་དེ་ལས་གཞན་པའི་ཆོས་མ་འཕངས་ཀྱང་ཚིག་དེས་བུམ་མེད་བསྟན་པ་དང༌། ཚིག་དེའི་རྗེས་སུ་འབྲངས་པའི་བློས་ཀྱང་བུམ་མེད་རྟོགས་པ་བཞིན་ནོ། །གཞན་ཡང་མྱུ་གུ་རང་བཞིན་མེད་པ་ཚད་མས་མ་གྲུབ་པར་འགྱུར་ཏེ། རིགས་ཤེས་ཚད་མས་མ་གྲུབ་ཅིང་གཞན་གྱིས་མ་གྲུབ་པར་ཡང་རྒྱུ་མཚན་མཚུངས་པའི་ཕྱིར་རོ། །འདོད་ན། མྱུ་གུ་རང་བཞིན་གྱིས་གྲུབ་པར་འགྱུར་ཏེ། མྱུ་གུ་རང་བཞིན་གྱིས་མེད་པ་ནི་མེད་པའི་ཕྱིར་རོ། །དེ་ཡང་རྩོད་ཟློག་ལས།

གལ་ཏེ་རང་བཞིན་མེད་ཉིད་ཀྱིས། །ཅི་སྟེ་རང་བཞིན་མེད་ལ་ལྡོག །རང་བཞིན་མེད་པ་ཉིད་ལ་ལྡོག །རང་བཞིན་མེད་པ་ཉིད་ལོག་ན། །རང་བཞིན་ཉིད་དུ་རབ་གྲུབ་འགྱུར་ཞེས་གསལ་བར་གསུངས་སོ།། རིགས་ཤེས་ཀྱིས་བདེན་པ་ཕར་བཀག་ཙམ་ཡིན་གྱི་བདེན་མེད་ཚུར་ལ་མི་འགྲུབ་ན༑ བདག་མེད་སྟོན་པའི་ལུང་གིས་ཀྱང་རང་བཞིན་དང༌། བདག་ཕར་བཀག་པ་ཙམ་ཡིན་གྱི། རང་བཞིན་མེད་པ་དང༌། བདེན་མེད་ཚུར་ལ་མི་སྒྲུབ་ཅེས་རྣམ་པ་ཀུན་ཏུ་མཚུངས་སོ། །དེ་ལྟར་ན་སྟོང་ཉིད་དང༌། བདག་མེད་པར་སྟོན་པའི་མདོ་དང༌༑ བསྟན་བཅོས་མེད་པར་འགྱུར་བས་བཀའ་བསྟན་བཅོས་ལ་སྐུར་བ་བཏབ་པར་འགྱུར་རོ། །དེའི་ཕྱིར་ན། རང་བཞིན་མེད་པར་སྟོན་པའི་ལུང་རྣམས་ཀྱིས་ཀྱང་རང་བཞིན་མེད་དོ། །ཞེས་རང་བཞིན་བཀག་པ་ཉིད་རང་བཞིན་མེད་པར་བརྗོད་པ་དང༌། རིགས་ཤེས་ཀྱིས་རང་བཞིན་མེད་དོ་ཞེས་ངེས་པ་ཉིད་རང་བཞིན་མེད་པར་རྟོགས་པ་དང༌། རྟགས་ཀྱིས་ཀྱང་རང་བཞིན་བཀག་པ་ཉིད་རང་བཞིན་མེད་པར་སྒྲུབ་པ་ཡིན་ནོ། །རྒྱུ་མཚན་དེས་ན་ལུང་ལ་བརྗོད་བྱ་མེད་པ་དང༌། ཤེས་པ་ལ་ཤེས་བྱ་མེད་པ་དང༌། རྟགས་ལ་བསྒྲུབ་བྱ་མེད་ཅེས་བརྗོད་པར་མི་བྱའོ། །གཉིས་པ་སྒྲུབ་པའི་དམ་བཅའ་བཞི་ལས། ཕྱི་རོལ་གྱི་དོན་ཡོད་པར་སྒྲུབ་པ་ལ་གསུམ། གཞན་གྱི་འདོད་པ་བརྗོད་པ་དང༌། དེ་དགག་པ་དང༌། དེ་ལ་རྩོད་པ་སྤང་བའོ། །དང་པོ་ནི། ཉི་ཤུ་པ་ལས། དྲུག་གི་ཅིག་ཅར་སྦྱར་བ་ན། །ཕྲ་རབ་རྡུལ་ཆ་དྲུག་ཏུ་འགྱུར། །དྲུག་པོ་དག་ནི་གོ་གཅིག་ན། །གོང་བུའང་རྡུལ་ཕྲན་ཙམ་དུ་འགྱུར། །ཞེས་གསུངས་པ་ལྟར་རོ། །སེམས་ཙམ་པས་རྡུལ་ཕྲན་ཆ་མེད་བཀག་ནས་ཕྱི་དོན་མེད་པར་འདོད་པ་དང༌། དབུ་མ་རྒྱན་ལས། འབྱར་བ་དང་ནི་བསྐོར་བའམ༑ ༑བར་མེད་རྣམ་པར་གནས་ཀྱང་རུང༌། །དབུས་ （ ༤༤ན ） གནས་རྡུལ་ཕྲན་རྡུལ་གཅིག་ལ། །བལྟས་པའི་རང་བཞིན་གང་ཡིན་པ། །རྡུལ་ཕྲན་གཞན་ལ་ལྟ་བ་ཡང༌། །གལ་ཏེ་དེ་ཉིད་ཡིན་བརྗོད་ན། །དེ་ལྟ་ཡིན་ན་ས་ཆུ་སོགས། །ཇི་ལྟར་རྒྱས་འགྱུར་མ་ཡིན་ནམ།

།རྡུལ་ཕྲན་གཞན་ལ་བལྟས་པའི་ངོར། །གལ་ཏེ་གཞན་དུ་འདོད་ན་ནི། །རབ་ཏུ་ཕྲ་རྡུལ་ཅི་ལྟ་བུ། །གཅིག་པ་ཆ་ཤས་མེད་པར་འགྱུར༑ ༑ཞེས་གསུངས་པ་ལྟར་ལྟ་མི་ལྟའི་དཔྱད་པ་བྱས་ནས་རྡུལ་ཕྲན་ཆ་མེད།། བཀག་ནས་ཕྱི་རོལ་གྱི་དོན་མེད་པར་བཞེད་དོ། །གཉིས་པ་ནི། རིགས་པ་དེ་དག་གིས་རྡུལ་ཕྲན་ཆ་མེད་འགོག་ནུས་ཀྱང་ཕྱི་དོན་འགོག་མི་ནུས་ཏེ། གཞན་དུ་ན་ཤེས་པ་ལ་ཡང་དུས་ཀྱི་ཆ་ལ་དཔྱད་ནས་བཀག་པས་ཤེས་པ་ཆ་མེད་འགོག་ནུས་པས་ཤེས་པ་ཡང་མེད་པར་འགྱུར་རོ། །ཤེས་པ་ལ་དུས་ཀྱི་དཔྱད་པ་བྱས་ནས་བཀག་པས་ཤེས་པ་ཆ་མེད་ཁེགས་ཀྱང་ཤེས་པ་མི་ཁེགས་ཏེ། ཆ་བཅས་སུ་གྲུབ་པའི་ཕྱིར་རོ་ཞེ་ན། ཕྱི་རོལ་དོན་ལ་ཡང་མཚུངས་སོ། །ཤེས་པ་དང་ཕྱི་རོལ་གྱི་དོན་ཡོད་མེད་མཚུངས་ཏེ། འཇུག་པ་ལས་གཟུགས་མེད་ན་ནི་སེམས་ཡོད་མ་འཛིན་ཅིག ༑སེམས་ཡོད་ཉིད་ནའང་གཟུགས་མེད་མ་འཛིན་ཅིག དེ་དག་ཤེས་རབ་ཚུལ་མདོར་སངས་རྒྱས་ཀྱིས། །མཚུངས་པར་སྤངས་ཤིང་མངོན་པའི་ཆོས་ལས་གསུངས༑ ༑ཞེས་གསུངས་པ་ལྟར་ཤེར་ཕྱིན་གྱི་མདོ་ལས། ཕུང་པོ་ལྔ་རང་བཞིན་གྱིས་མེད་མཉམ་དུ་གསུངས་པ་དང༌། མངོན་པ་ལས་ཡོད་མཉམ་དུ་གསུངས་པའི་ཕྱིར་དང༌། འཇུག་པ་ལས། དེ་བློ་ལ་ལྟོས་གཉིས་ཆར་བདེན་པ་སྟེ། །དོན་གསལ་མཐོང་ན་གཉིས་ཀའང་རྫུན་པ་ཡིན། །ཞེས་གསུངས་པ་ལྟར་རྨི་ལམ་སོགས་དང་མཚུངས་པར་གསུངས་ཏེ། དོན་ཤེས་གཉིས་དོན་དམ་པར་མེད་མཉམ་དང༌། ཐ་སྙད་དུ་ཡོད་མཉམ་དུ་མཚུངས་པའི་ཕྱིར་རོ། །དེས་ན་ཤེས་པ་རང་བཞིན་གྱིས་ཡོད་ལ་ཕྱི་རོལ་གྱི་དོན་རང་བཞིན་གྱིས་མེད་ཅེས་གསུངས་པར་འབྱེད་པ་ནི་འཇིག་རྟེན་པའི་ཐ་སྙད་ལས་ཀྱང་བརྒལ་ཞིང༌། དོན་དམ་པའི་རྣམ་གཞག་ལས་བརྒལ་བས་བདེན་པ་གཉིས་ཆར་ལས་ཉམས་པར་གསུངས་ཏེ། བརྒྱ་པ་ལས། གཅིག་ཡོད་གཅིག་མེད་ཅེས་བྱ་བ། །དེ་ཉིད་མ་ཡིན་འཇིག་རྟེན་མིན། །དེས་ན་འདི་ཡོད་འདི་མེད་ཅེས། །བརྗོད་པ་ཉིད་དུ་ནུས་མ་ཡིན། །ཞེས་གསུངས་པའི་ཕྱིར༑ གསུམ་པ་ནི། སེམས་ཙམ་པ་ན་རེ།

ས་བཅུ་པའི་མདོ་ལས། ཁམས་གསུམ་པོ་འདི་དག་ནི་སེམས་ཙམ་མོ་ཞེས་གསུངས་པ་ཇི་ཙམ་གྱི་སྒྲ་སྨོས་པ་དོན་མེད་པར་འགྱུར་རོ་ཞེ་ན། ཙམ་གྱི་སྒྲས་ཕྱི་དོན་འགོག་པ་མ་ཡིན་ཏེ། དེ་ནས་ལམ་གཞན་པའི་འཇིག་རྟེན་གྱི་བྱེད་པ་པོ་ཡོད་པར་གཅོད་པ་ཡིན་ནོ། །ཕྱི་དོན་མི་བཞེད་པའི་དབུ་མ་རང་རྒྱུད་པ་རྣམས་ན་རེ། རིགས་པ་དྲུག་ཅུ་པ་ལས། འབྱུང་བ་ཆེ་ལ་སོགས་བཤད་པ། །རྣམ་པར་ཤེས་སུ་ཡང་དག་འདུ། །ཞེས་སོགས་ཀྱིས་ཕྱི་དོན་མེད་པར་བསྟན་པ་མ་ཡིན་ནམ་ཞེ་ན། ལུང་དེས་ནི་ཕྱི་དོན་འགོག་པ་མ་ཡིན་ཏེ༑ འབྱུང་བ་སོགས་པ་ནི་རང་ལ་དམིགས་པའི་རྣམ་ཤེས་ལ་རང་གི་རྣམ་པ་བཞག་ཙམ་གྱི་སྒོ་ནས་རྣམ་ཤེས་ཀྱི་ཁོངས་སུ་འདུ་བར་གསུངས་པ་ཡིན་ནོ། ། གཞན་དུ་ན། བྱང་ཆུབ་སེམས་འགྲེལ་ལས། འདི་དག་ཐམས་ཅད་སེམས་ཙམ་ཞེས༑ ༑བྱ་བ་ཡིས་ནི་གང་གསུངས་པ། །བྱིས་རྣམས་སྐྲག་པ་སྤངས་དོན་དེ། །དེ་ནི་དེ་བཞིན་ཉིད་མ་ཡིན་ཞེས་ཕྱི་རོལ་ཡོད་པར་གསུངས་པའི་དོན་ཡང་ཅི་ལྟར་གྲངས༑ དེས་ན་མིག་ཤེས་ལ་སྐྲ་ཤད་མེད་ཀྱང་སྐྲ་ཤད་དུ་སྣང་བ་དང༌། གཟུགས་བརྙན་དུ་སྣང་བ་སོགས་གཟུགས་ཀྱི་སྐྱེ་མཆེད་ཡིན་ཞིང༌། རྣལ་འབྱོར་པའི་ཤེས་པ་ལ་ཀེང་རུས་མེད་ཀྱང་ཀེང་རུས་དེར་སྣང་བའི་ཆ་དང༌། རྨི་ལམ་དུ་གླང་པོ་ཆེ་མེད་ཀྱང་དེར་སྣང་བའི་ཆ་རྣམས་ཆོས་ཀྱི་སྐྱེ་མཆེད་ཀྱི་གཟུགས་སུ་བཞག་གོ། འདིར་ཐེག་བསྡུས་ལས། ཡིད་དྭགས་དུད་འགྲོ་མི་རྣམས་དང༌། །ལྷ་རྣམས་ཅི་ལྟར་རིགས་རིགས་སུ། །དངོས་གཅིག་ཡི་ནི་ཐ་དད་ཕྱིར། །དོན་མ་གྲུབ་པར་འདོད་པ་ཡིན༑ ༑ཞེས་གསུངས་ཤིང༌། འདི་ལ་ཐེག་བསྡུས་སུ། དངོས་པོ་གཅིག་གང་ཡིན་པ་དང༌། སོ་སོར་མཐོང་ཚུལ་གསལ་བར་མ་བཤད་དོ། །དེའི་བཤད་སྦྱར་དགེ་འདུན་བཙུན་པས་མཛད་པ་ན། ཆུ་ཀླུང་གི་དངོས་པོ་ལ་རང་རང་གི་ལས་ཀྱི་རྣམ་སྨིན་གྱི་དབང་གིས་ཡི་དྭགས་ཀྱིས་རྣག་ལ་སོགས་པ་གང་བར་མཐོང་བ་དང༌། དེ་ཉིད་ལ་དུད་འགྲོ་ཉ་ལ་སོགས་པས། གནས་ཀྱི་བློས་གནས་པར་བྱེད་པ་དང༌།

མི་རྣམས་ཀྱི་མངར་བ་དང༌། དྭངས་པ་དང་བསིལ་བའི་ཆུར་རྟོགས་ཤིང་ཁྲུས་བྱེད་དོ། །འཐུང་ངོ༌། །དེར་འཇུག་གོ །ནམ་མཁའ་མཐའ་ཡས་སྐྱེ་མཆེད་ལ་སྙོམས་པར་ཞུགས་པའི་ལྷ་རྣམས་ཀྱིས་ནི་ནམ་མཁར་མཐོང་སྟེ། གཟུགས་ཀྱི་འདུ་ཤེས་རྣམ་པར་བཤིག་པའི་ཕྱིར་རོ། །ཞེས་བཤད་དོ། །འདི་ལ་འདི་སྙམ་དུ་འགྲོ་བ་འདི་དག་གིས་མཐོང་བ་ནི་ཐ་སྙད་པའི་ཚད་མ་ཡིན་ལ། གཞི་གཅིག་མི་མཐུན་པ་དེ་དག་ཏུ་ཚད་མས་གྲུབ་ན། རྣག་ཁྲག་དང་རྣག་ཁྲག་མ་ཡིན་པ་གཉིས་མི་འགལ་ཞིང༌། ཚད་མས་གྲུབ་པ་ལ་ཡང་ཡིད་བརྟན་མེད་པར་འགྱུར་རོ་ཞེ་ན། སྐྱོན་མེད་དོ། །དཔེར་ན་ལྕགས་གོང་མེས་སྲེག་པའི་དམར་འབར་བ་ལ་འགའ་ཞིག་གིས་རེག་ཀྱང་མི་འཚིག་པའི་ཆ་དང༌། འགའ་ཞིག་གིས་རེག་ན་ཚ་ཞིང་སྲེག་པའི་རྣམ་པ་ཅན་དུ་སྐྱེའོ། །དེ་ལྟ་ན་མི་སྲེག་པ་དང་སྲེག་པའི་རེག་བྱ་གཉིས་ཀ་ལྕགས་གོང་གཅིག་པུ་དེའི་རེག་བྱ་ཡིན་ལ། ལུས་ཤེས་ཚད་མ་གཉིས་ཀྱིས་ཀྱང་གཅིག་གིས་གྲུབ་པ་ནི་གཞན་གྱིས་མ་ཡིན་ཞིང༌། གཉིས་ཀ་ཡང་ཚད་མར་ཁས་བླངས་དགོས་སོ། །དེ་བཞིན་དུ་གོང་དུ་ཆུ་ཀླུང་འབབ་པའི་གཞི་དེར་ཆུ་ཀླུང་དེའི་ཆ་ཤས་ཤིག་ཡི་དྭགས་རྣམས་ལ་སྔོན་ལས་ཀྱི་དབང་གིས་རྣག་ཁྲག་ཏུ་སྐྱེ་བ་དང༌། ཆ་ཤས་འགའ་ཞིག་མི་ལ་སྔོན་ལས་ཀྱི་དབང་གིས་ཆུར་སྐྱེས་པ་ན། དེ་གཉིས་ཀ་ལ་ཆུ་ཀླུང་གཅིག་གི་ཆ་ཤས་རེ་ཡིན་པས། ཡི་དྭགས་ཀྱི་མིག་ཤེས་ཀྱི་ཚད་མས་གྲུབ་པའི་དོན་དང༌། མིའི་མིག་ཤེས་ཀྱི་ཚད་མས་གྲུབ་པའི་དོན་གཉིས་ཀྱང་དངོས་པོ་སོ་སོ་ཡིན་པས་ （ ༤༥ན ） དེ་གཉིས་གཅིག་གིས་གྲུབ་པའི་དོན་ཉིད། གཅིག་ཤོས་ཀྱིས་དེའི་ལྡོག་ཕྱོགས་སུ་གྲུབ་པ་ག་ལ་ཡིན། དེ་བཞིན་དུ་བཤེས་སྤྲིང་ལས། ཡི་དྭགས་རྣམས་ལ་སོས་ཀའི་དུས་སུ་ནི། །ཟླ་བའང་ཚ་ལ་དགུན་ནི་ཉི་མའང་གྲང༌།། ཞེས་གསུངས་པ་ཡང་ཡི་དྭགས་རྣམས་ལ་སྔོན་ལས་ཀྱི་དབང་གིས་སོས་ཀ་ཟླ་འོད་རེག་བྱ་ཤིན་ཏུ་ཚ་བ་དང༌། དགུན་གྱི་ཚེ་ཉི་འོད་ཀྱི་རེག་བྱ་གྲང་བར་སྐྱེ་ཡང༌།

ཟླ་ཉིའི་འོད་ཀྱི་སྟེང་ནས་མི་ལ་གྲང་དྲོའི་རྣམ་པ་ཅན་དུ་སྐྱེ་བ་མི་འགལ་ལ། དེ་གཉིས་མི་ཚད་མ་གཅིག་གིས་ཚ་བར་གཞལ་བའི་རེག་བྱ་ཉིད། གཅིག་ཤོས་ཀྱིས་གྲང་བར་འཇལ་བ་མ་ཡིན་ཞིང་གཉིས་ཀའང་ཟླ་ཉི་གཅིག་གིས་འོད་ཀྱི་རེག་བྱར་འཇོག་པའི་ཕྱིར་རོ། །འདི་ལ་སློབ་དཔོན་ལེགས་ལྡན་འབྱེད་ཀྱིས། །ཤིང་ལ་སོགས་པ་དུས་སྐྱེ་བ། །སེམས་ཅན་ལས་ཀྱི་དབང་གིས་ཏེ། །སེམས་དམྱལ་འཇིག་རྟེན་མཐོ་རིས་ན། །མཚོན་དང་མེ་ཏོག་ཚལ་སྐྱེ་བཞིན། །ཞེས་གསུངས་པས། །ཡི་དྭགས་ཀྱིས་མཐོང་བའི་ཚེ་ཆུ་ཀླུང་གི་སྟེང་དུ་རྣག་ཁྲག་མ་གྲུབ་ན། སེམས་ཅན་དམྱལ་བ་པའི་འཇིག་རྟེན་དུ་ལྕགས་སྲེག་གིས་གཞི་ལ་སོགས་པ་དང༌། མཐོ་རིས་ཀྱི་འཇིག་རྟེན་ན་མེ་ཏོག་གི་ཚལ་དང༌། རིན་པོ་ཆེའི་ཤིང་ལ་སོགས་པ་ཡང་མ་གྲུབ་པར་འགྱུར་རོ་ཞེས་མཚུངས་པ་བསྒྲེའོ། །ཡང་འདི་ལ་དོགས་པའི་གནས་གཞན་ཞིག་བརྗོད་པར་བྱའོ། །དེ་ཡང་འདི་ལྟར་སྔར་ཆུ་ཀླུང་གི་སྟེང་དུ་རྣག་ཁྲག་མེད་ཀྱང༌། ཕྱིས་ཡི་དྭགས་ཀྱིས་མཐོང་བའི་ཚེ་རྣག་ཁྲག་གསར་དུ་སྐྱེ་ན། ཉི་ཤུ་པ་ལས། ཀླུང་ལ་རྣག་ལ་སོགས་མཐོང་ཕྱིར༑ ༑ཞེས་པའི་འགྲེལ་པར། རྣག་དང་ཁྲག་དང༌། ཕྱི་ས་དང༌། གཅིན་དང༌། ངར་སྣབས་ལ་སོགས་པ་རྫས་དུ་མ་མཐོང་བར་གསུངས་པས། ཆུ་ཀླུང་གཅིག་གི་སྟེང་དུ་དེ་ལྟ་བུའི་རྫས་ཀྱི་ཁྱད་པར་དུ་མ་ཡོད་པར་འགྱུར་ལ། དེ་ལྟ་ན་དེ་དག་སངས་རྒྱས་ཀྱིས་ཀྱང་དམིགས་པར་འགྱུར་བས་ཀླུང་གཅིག་གི་གོ་སར་རྫས་དེ་དག་དུ་མ་ཡོད་དགོས་ལ། དེ་ལྟ་ན་གཟུགས་ཅན་གཅིག་གིས་གཞན་གྱི་གོ་ས་མི་འགོག་པར་ཡང་འགྱུར་རོ། །བཤེས་སྤྲིང་ལས། བལྟས་པ་ཙམ་གྱིས་ཀླུང་ཡང་སྐམ་པར་འགྱུར། །ཞེས་གསུངས་པས། ཡི་དྭགས་འགའ་ཞིག་གིས་གཞི་དེར་ཆུ་མེད་པ་མཐོང་བ་དང༌། མི་འགའ་ཞིག་གིས་གཞི་དེར་ཆུས་གང་བ་མཐོང་བ་ན། གཟུགས་ཅན་གཅིག་གིས་གོ་ས་དེ་ཁྱབ་པ་དེ་མེད་པ་གཉིས་གཞི་གཅིག་ལ་འདུ་བ་འགལ་བས། ཆུ་མེད་པར་མཐོང་བའི་ཡི་དྭགས་ཀྱི་མིག་ཤེས་གང་ལ་ཚད་མར་འཇོག

གཞན་ཡང་ཟས་ཀྱི་ཁྱད་པར་འགའ་ཞིག་ལ་ཡི་དྭགས་ཀྱིས་ཟོས་པའི་ཚེ་ན་ཡི་དྭགས་འགའ་ཞིག་ལ་མེ་མ་མུར་དང༌། འགའ་ཞིག་ལ་རྣག་ཁྲག་དང༌། འགའ་ཞིག་ལ་ཕྱི་ས་དང༌། འགའ་ཞིག་ལ་ཟས་མེད་པའི་སྣང་བ་འབྱུང་བར་གསུངས་པས༑ ཟས་གཅིག་གི་སྟེང་ན་རྫས་དེ་དག་ཐམས་ཅད་ཁས་བླངས་དགོས་པས་མི་ལ་སོགས་པས་ཟས་དེ་ཟོས་པའི་ཚེ་ན། རྫས་དེ་དག་ཀྱང་ཟོས་པར་འགྱུར་བའམ། ཡང་ན་རྫས་དེ་དག་གི་ཁྱད་ （ ༤༥བ ） པར་རྣམས་རང་གི་གོ་ས་མནན་ནས་ཡོད་པར་འགྱུར་རོ། །དེས་ན་གཞི་དེར་རྣག་ཁྲག་མ་གྲུབ་སྟེ། ཉི་ཤུ་པའི་འགྲེལ་བཤད་ལས༑ དེ་ལ་རྣག་ཐིགས་པ་འགའ་ཡང་མེད་ན། རྣག་གིས་གང་བའི་ཀླུང་ག་ལ་ཡོད་དེ། ལས་ཀྱི་རྣམ་པར་སྨིན་པའི་དབང་གིས་ན་དེ་དག་གི་དེ་མཐོང་ངོ༌། །ཞེས་གསལ་བར་གསུངས་སོ། །དེས་ན་རྨི་ལམ་གྱི་གླང་པོ་ཆེ་ལ་སོགས་པ་སྣང་བའི་ཤེས་པ་དང༌། རབ་རིབ་ཅན་གྱིས་སྐྲ་ཤད་སྣང་བའི་ཤེས་པ་དང༌། ཀེང་རུས་སྣང་བའི་རྣལ་འབྱོར་པའི་ཤེས་པ་དང༌། ཡི་དྭགས་ལ་ཆུ་ཀླུང་རྣག་ཁྲག་ཏུ་སྣང་བའི་ཤེས་པ་དང༌། སྒྱུ་མ་དང༌། །གཟུགས་བརྙན་ལ་སོགས་པ་སྣང་བའི་ཤེས་པ་རྣམས་མཚུངས་པར་གསུངས་ཏེ། འཇུག་པ་ལས། དེ་བཞིན་དུ་རབ་རིབ་དང་ལྡན་དབང་པོ་ཅན་མཚུངས་པ། །ཆུ་འབབ་ཀླུང་ལ་ཡི་དྭགས་རྣག་བློ་ཡང༌། །ཤེས་པར་བྱའོ།། རབ་རིབ་མཐུ་ལས་སྐྲ་རྣམས་གང་མཐོང་བར་ཞེས་གང་བཤད་པ་དེ་དང་མཚུངས་པར་དེ་ལྟ་བུའི་རིགས་ཅན་གཞན་ཡང་རིག་པར་བྱ་སྟེ། སྤྲོས་པས་ཆོག་གོ་ཞེས་སོ། །གལ་ཏེ་ཆུ་ཀླུང་གི་སྟེང་དུ་རྣག་ཁྲག་མེད་ན། །ཡི་དྭགས་ཀྱི་མིག་ཤེས་ཚད་མ་མ་ཡིན་པར་འགྱུར་རོ་ཞེ་ན། ཟླ་བ་གཉིས་དང་སྐྲ་ཤད་འཛག་སྣང་དང༌། རྨི་ལམ་གསལ་སྣང་གི་ཤེས་པ་ལ་ཡང་མཚུངས་སོ། །གལ་ཏེ་སྣང་གཞི་ལ་ཚད་མ་མ་ཡིན་ཡང་སྣང་བ་ཙམ་ལ་ཚད་མ་ཡིན་པས། སྐྱོན་མེད་དོ་ཞེ་ན། ཆུ་འབབ་ཀླུང་ལ་ཡི་དྭགས་རྣག་བློ་ལ་ཡང་མཚུངས་སོ། །དེའི་ཕྱིར་རྣག་ཁྲག་ཏུ་སྣང་བ་ཙམ་ལ་ཚད་མ་ཡིན་པས་ཚད་མ་མ་ཡིན་པའི་ཉེས་པ་མེད་དོ། །དེ་ཡང་མི་དགེ་བའི་ལས་ཀྱིས་ཡི་དྭགས་ལ་སོགས་པས་ཡུལ་གྱི་ལོངས་སྤྱོད་ཅི་ལྟ་བ་བཞིན་མཐོང་བ་ལ་བགེགས་བྱེད་ཅིང༌།

དགེ་བའི་ལས་ཀྱིས་མི་ལ་སོགས་པས་ཡུལ་གྱི་ལོངས་སྤྱོད་ཅི་ལྟ་བ་བཞིན་མཐོང་བ་ལ་གེགས་མི་བྱེད་པ་ཡིན་ཏེ། དཔེར་ན་མི་དགེ་བའི་ལས་ཀྱིས་ཐར་པ་ཐོབ་པ་ལ་གེགས་བྱེད་ཅིང་ཕན་མི་འདོགས་ལ། དགེ་བའི་ལས་ཀྱི་ཐར་པ་ཐོབ་པ་ལ་གེགས་མི་བྱེད་ཅིང་ཕན་འདོགས་པ་བཞིན་ནོ། །གཉིས་པ་སྒྲིབ་པ་གཉིས་ཀྱིས་འཇོག་ཚུལ་ལ་གཉིས། སེམས་ཙམ་པའི་བཞེད་པ་དང༌། དབུ་མ་པའི་བཞེད་པའོ། །དང་པོ་ནི། །མཛོད་ལས། མ་རིག་པ་ནི་ཕུང་པོ་ལྔའི་གནས་ལུགས་ལ་རྨོངས་པ་ཙམ་གྱི་མ་རྟོགས་པའི་བློ་ཡིན་གྱི་ལོག་རྟོག་མ་ཡིན་ནོ། །འཇིག་ལྟ་ནི་གང་ཟག་གི་བདག་དང༌། བདག་གི་བར་སྒྲོ་འདོགས་པའི་ལོག་རྟོག་ཡིན་ཞིང་མ་རིག་པ་དང་མཚུངས་ལྡན་དུ་བཤད་པས་མ་རིག་པ་དང་རྫས་ཐ་དད་དུ་བཞེད་དོ། །སློབ་དཔོན་ཕྱོགས་གླང་ཡབ་སྲས་ནི་འཇིག་ལྟ་ཡང་ཉོན་མོངས་པ་ཅན་གྱི་མ་རིག་པར་བཞེད་ཅིང་མ་རིག་པ་དང༌། མཚུངས་ལྡན་དུ་བཤད་པ་དང་ཡང་མི་འགལ་ཏེ། མ་རིག་པའི་ཕྱོགས་གཅིག་ཡིན་པ་ཙམ་གྱིས་མ་རིག་པ་དང་ལྡན་པར་བཤད་དོ་ཞེས་བཞེད་དོ། །དེ་ལྟ་བུའི་ཉོན་མོངས་པ་ས་བོན་དང་བཅས་པ་རྣམས་ཉོན་སྒྲིབ་དང་གཟུང་འཛིན་རྫས་ཐ་དད་དུ་འཛིན་པའི་རྟོག་པ་ས་བོན་དང་བཅས་པ་རྣམས་ཤེས་སྒྲིབ་ཏུ་བཞེད་དོ། །གཉིས་པ་ནི། རང་རྒྱུད་པ་རྣམས་ （ ༤༦ན ） ནི་ཉོན་མོངས་པ་ཅན་གྱི་མ་རིག་པ་ཡེ་ཤེས་ཀྱི་འགལ་བ་མི་མཐུན་ཕྱོགས་སུ་བཞེད་ཅིང༌། ཉོན་སྒྲིབ་ངོས་འཛིན་ཚུལ་ཡང་སེམས་ཙམ་པ་ལྟར་བྱེད་ལ། བདེན་འཛིན་ས་བོན་དང་བཅས་པ་རྣམས་ཤེས་སྒྲིབ་ཏུ་བཞེད་དོ། །ཐལ་འགྱུར་བ་རྣམས་ཀྱིས་ནི། བདེན་འཛིན་དང་འདོད་ཆགས་ལ་སོགས་པའི་ཉོན་མོངས་པ་མངོན་གྱུར་པ་དང༌། དེ་དག་གིས་ས་བོན་རྐྱེན་དང་ཉོན་མོང་མངོན་གྱུར་པ་བསྐྱེད་ནུས་པ་རྣམས་ནི་ཉོན་མོངས་པའི་སྒྲིབ་པ་དང༌། རྐྱེན་དང་ཕྲད་ཀྱང་ཉོན་མོངས་མངོན་གྱུར་བ་བསྐྱེད་པར་མི་ནུས་པའི་ཉོན་མོངས་པའི་བག་ཆགས་ཐམས་ཅད་ཤེས་སྒྲིབ་ཡིན་ཏེ་འཇུག་འགྲེལ་ལས༑ དེ་ལ་མ་རིག་པའི་བག་ཆགས་ཤེས་བྱ་ཡོངས་སུ་གཅོད་པའི་གེགས་དུ་གྱུར་པ་ཡིན་ལ།

།འདོད་ཆགས་ལ་སོགས་པའི་བག་ཆགས་ཡོད་པ་ནི་ལུས་དང་ངག་དང་ཀྱེ་རྒྱལ་བའི་སྲས་དག་འདི་ལྟ་སྟེ། མ་རིག་པའི་འདོད་ཆགས་ལ་སོགས་པའི་བག་ཆགས་དེ་ཡང་རྣམ་པ་ཐམས་ཅད་མཁྱེན་པ་དང༌། སངས་རྒྱས་ཁྱོན་ལ་ལྡོག་པར་འགྱུར་གྱི་གཞན་དག་ལ་ནི་མ་ཡིན་ནོ། །ཞེས་གསུངས་སོ། །གསུམ་པ་ཉན་རང་ལ་ཆོས་རང་བཞིན་མེད་པར་རྟོགས་པ་ཡོད་པར་སྒྲུབ་པ་ལ་གཉིས་སུ་ལུང་དགོད་པ་དང་ལུང་དོན་བཤད་པའོ། །དང་པོ་ནི་ས་བཅུ་པའི་མདོ་ལས། ཀྱེ་རྒྱལ་བའི་སྲས་དག་དེ་བཞིན་དུ་བྱང་ཆུབ་སེམས་དཔའ་ཡང་སེམས་བསྐྱེད་མ་ཐག་ལྷག་པའི་བསམ་པའི་ཆེ་བ་ཉིད་ཀྱི། ཉན་ཐོས་དང་རང་སངས་རྒྱས་ཐམས་ཅད་ཟིལ་གྱིས་གནོན་གྱི། རང་གི་བློའི་སྟོབས་ཀྱིས་རྣམ་པར་དཔྱད་པས་ནི་མ་ཡིན་ནོ། །བྱང་ཆུབ་སེམས་དཔའ་ལ་ནི། རང་གི་ཡུལ་ཤེས་པའི་ཆེ་བ་ལ་གནས་པས། ཉན་ཐོས་དང་རང་སངས་རྒྱས་ཀྱི་བྱ་བ་ཐམས་ཅད་ལས་ཤིན་ཏུ་འདས་པ་ཡིན་ནོ་ཞེས་གསུངས་པ་བཞིན་ནོ།

།ས་བདུན་པ་ནས། ཉན་རང་བློའི་སྟོབས་ཀྱིས་ཟིལ་གྱིས་གནོན་པ་ནི། རང་གི་ཡུལ་ཤེས་པའི་ཆེ་བ་ལ་གནས་པས༑ ཞེས་པས་ནི། རང་གི་ཡུལ་འགོག་པ་ཡང་དག་པའི་མཐར་ཤེས་པའི་ཆེ་བའོ༑ ༑འདི་ནི་རིང་དུ་སོང་བ་དེ་ནི་སྐད་ཅིག་དང༌། སྐད་ཅིག་གཅིག་ལ་འགོག་པར་འཇུག་འགྱུར་ཞིང༌། །ཞེས་གསུངས་པ་ལྟར་སེམས་ཀྱི་སྐད་ཅིག་རེ་རེ་ལ་འགོག་པ་དང་ཡང་དག་པའི་མཐའ་ལས་འཇུག་ལྡང་བྱེད་པ་འདི་ནས་ནུས་ལ། ས་འོག་མ་རྣམས་མི་ནུས་སོ། །དེ་ཡང་མོས་སྤྱོད་སེམས་དང་དེ་ཁོ་ན་ཉིད་གཉིས་རོ་གཅིག་ཏུ་མ་སོང་བའི་སྟོང་ཉིད་ཀྱི་ཏིང་ངེ་འཛིན་ལ་དུས་ཟུང་དུས་འཇུག་ལྡང་བྱེད་པ་མི་དཀའ་ཡང༌། སེམས་དང་དེ་ཁོ་ན་ཉིད་གཉིས་ཆུ་ལ་ཆུ་བཞག་པ་བཞིན་དུ་སོང་བའི་འཕགས་པའི་སྐབས་སུ་འཇུག་ལྡང་གི་ཚུལ་དེ་ཤིན་ཏུ་དཀའ་བའི་ཕྱིར་རོ༑ ༑གཉིས་པ་ལ་གསུམ། མདོ་དེ་ཉིད་ཀྱིས་ཉན་ཐོས་རང་ལ་ཆོས་རང་བཞིན་མེད་པར་རྟོགས་པ་ཡོད་པར་བསྟན་པ་དང༌། དེའི་ཤེས་བྱེད་ཀྱི་ལུང་ཁུངས་བསྟན་པ་དང༌། དེ་ལ་རྩོད་པ་སྤང་བའོ། །དང་པོ་ལ་གཉིས། འགྲེལ་པའི་བཤད་པའི་ཚུལ་དང༌། དེ་ཉིད་སྤྱོད་འཇུག་དང་མཐུན་པར་བསྟན་པའོ། །དང་པོ་ནི། ལུང་འདི་ལས་ནི་ཉན་ཐོས་དང་རང་སངས་རྒྱས་རྣམས་ལ་ཡང་ཆོས་ཅན་རང་བཞིན་མེད་པར་ཤེས་པ་ཡང་ཡོད་དོ། །ཅེས་བྱ་བ་གསལ་བར་ངེས་ཏེ། དེ་ལྟར་མ་ཡིན་ནོ། ། དེ་ལྟར་མ་ཡིན་ན། དངོས་པོ་རང་བཞིན་མེད་པར་ཡོངས་སུ་ཤེས་པ་དང་བྲལ་བའི་ཕྱིར་རོ། །འཇིག་རྟེན་པའི་འདོད་ཆགས་དང་བྲལ་བ་ལྟར་དེ་དག་ཀྱང་སེམས་དང་པོ་བསྐྱེད་པའི་བྱང་ཆུབ་སེམས་དཔས་ཀྱང་རང་གི་བློས་རྣམ་པར་དཔྱད་པས་ཀྱང་ཟིལ་གྱིས་གནོན་པར་འགྱུར་ལ། ཕྱི་རོལ་པ་བཞིན་དུ་འདི་དག་གིས་ཁམས་གསུམ་ན་སྤྱོད་པའི་ཕྲ་རྒྱས་ཐམས་ཅད་སྤངས་པར་ཡང་མི་འགྱུར་རོ། །གཟུགས་ལ་སོགས་པ་རང་རང་གི་ངོ་བོ་ལ་དམིགས་པས་ཕྱིན་ཅི་ལོག་ཏུ་འགྱུར་བའི་ཕྱིར་རོ༑ ༑གང་ཟག་གིས་བདག་མེད་པ་རྟོགས་པར་མི་འགྱུར་ཏེ། བདག་དུས་གདགས་པའི་རྒྱུ་ཕུང་པོ་ལ་དམིགས་པའི་ཕྱིར་རོ།

།ཞེས་གསུངས་སོ། །དེའི་དོན་ནི༑ ༑དང་པོ་ནས་ཀྱང་ཉན་རང་བློའི་སྟོབས་ཀྱིས་ཟིལ་གྱི་གནོན་ནུས་པར་འགྱུར་ཏེ༑ ཉན་རང་གིས་དངོས་པོ་སྔར་བཞིན་གྱིས་མེད་པར་མ་རྟོགས་པའི་ཕྱིར་རོ།། དཔེར་ན། འཇིག་རྟེན་པའི་ལམ་ཞི་རགས་ཀྱི་རྣམ་པ་ཅན་གྱིས་སྲིད་རྩེ་མ་གཏོགས་པའི་ས་ལ་འདོད་ཆགས་དང་བྲལ་བའི་དྲང་སྲོང་རྣམས་བཞིན་ནོ། །ཉན་རང་དགྲ་བཅོམ་པས་ཁམས་གསུམ་གྱི་ཉོན་མོང་པ་ས་བོན་དང་བཅས་པ་སྤངས་པར་ཡང་མི་འགྱུར་ཏེ། ཉན་རང་དེ་དག་ལ་སྟོང་ཉིད་རྟོགས་ནས་གོམས་པ་ལྷུར་ལེན་པ་མེད་པའི་ཕྱིར་རོ། །དཔེར་ན་ཕྱི་རོལ་མུ་སྟེགས་བྱེད་བཞིན་ནོ། །ཉན་རང་དགྲ་བཅོམ་པས་གང་ཟག་གིས་བདག་མེད་ཀྱང་ཡོངས་སུ་རྫོགས་པར་མ་རྟོགས་པར་འགྱུར་ཏེ། ཉན་རང་དེ་དག་གིས་གཟུགས་ལ་སོགས་པའི་ཕུང་པོ་ལ་བདེན་པར་དམིགས་པས་བློ་ཕྱིན་ཅི་ལོག་ཏུ་འགྱུར་བའི་ཕྱིར་རོ། ཁྱབ་པ་ཡོད་དེ་བདག་ཏུ་འདོགས་པའི་གཞི་ཕུང་པོ་ལ་བདེན་པར་དམིགས་པའི་ཞེན་ཡུལ་སུན་ཕྱུང་བ་མེད་པའི་ཕྱིར་རོ། །འདིས་ནི་གདགས་གཞི་ཕུང་པོ་བདེན་མེད་དུ་རྟོགས་པར་མི་ནུས་ན། གདགས་ཆོས་གང་ཟག་ཀྱང་བདེན་མེད་དུ་རྟོགས་པར་མི་ནུས་པས་གང་ཟག་བདེན་མེད་མ་རྟོགས་པའི་ཕྱིར་ན། གང་ཟག་གིས་བདག་མེད་མཚན་ཉིད་རྫོགས་པར་ཡང་མ་རྟོགས་པར་བསྟན་པའི་ཕྱིར་རོ། །དེས་ན་གང་ཟག་གིས་བདག་མེད་ཡོངས་སུ་རྫོགས་པར་རྟོགས་ན། གང་ཟག་བདེན་མེད་དུ་རྟོགས་དགོས་ལ། དེ་ལྟར་ན་གང་ཟག་གིས་ཁྱད་པར་དུ་བྱས་པའི་བདེན་མེད་དུ་སྣང་མེད་དུ་རྟོགས་པ་དགོས་པའི་དོན་ཏོ། །གཉིས་པ་ནི། སྤྱོད་འཇུག་ལས། བདེན་པ་མཐོང་བས་འགྲོལ་གྱུར་གྱི། ། སྟོང་ཉིད་མཐོང་བས་ཅི་ཞིག་བྱ། །ཅེས་བདེན་བཞི་མི་རྟག་སོགས་བཅུ་དྲུག་རྟོགས་པའི་ལམ་གྱིས་ཉོན་མོངས་ལས་གྲོལ་བར （ ༤༧ན ） འགྱུར་བས་ཉོན་མོངས་ཟད་པའི་དོན་དུ་རང་བཞིན་མེད་པའི་སྟོང་ཉིད་མཐོང་བ་མི་དགོས་སོ །། ཞེས་པའི་ལན་དུ་གང་ཕྱིར་ལུང་ལས་ལམ་འདི་ནི། །མེད་པར་བྱང་ཆུབ་མེད་པར་གསུངས༑

༑ཞེས་རང་བཞིན་གྱིས་གྲུབ་པས་སྟོང་པར་མཐོང་བའི་ལམ་འདི་མེད་པར་བྱང་ཆུབ་གསུམ་གང་ཡང་ཐོབ་པ་མེད་པར་གསུངས་ཏེ། གསུངས་ཚུལ་ཡང་སྤྱོད་འཇུག་གི་འགྲེལ་ཆེན་ལས། ཡུམ་གྱི་མདོ་ལས། དངོས་པོའི་འདུ་ཤེས་ཅན་ལ་ཐར་པ་མེད་པ་དང༌། དུས་གསུམ་གའི་རྒྱུན་ཞུགས་ནས་རང་རྒྱལ་གྱི་བར་རྣམས་ཤེར་ཕྱིན་འདི་ཉིད་ལ་བརྟེན་ནས་ཐོབ་པར་གསུངས་པ་དྲངས་པ་ལྟར་ཡིན་གྱི༑ བླ་ན་མེད་པའི་བྱང་ཆུབ་རྐྱང་པ་ལ་བྱེད་པ་དོན་མ་ཡིན་ནོ། །དེ་ནས། བསྟན་རྩ་དགེ་སློང་ཉིད་ཡིན་ན། །དགེ་སློང་ཉིད་ཀྱང་དཀའ་བར་གནས། །སེམས་ནི་དམིགས་དང་བཅས་རྣམས་ཀྱི། །མྱ་ངན་འདས་པའང་དཀའ་བར་གནས། །ཞེས་བདེན་འཛིན་གྱི་དམིགས་པ་དང་བཅས་པའི་ལམ་གྱིས་མྱང་འདས་མི་འཐོབ་པར་ཡང་བསྟན་ཏོ། །དེ་ནས་ཉོན་མོངས་སྤངས་ནས་གྲོལ་ན་དེའི། །དེ་མ་ཐག་ཏུ་དེར་འགྱུར་རོ་ཞེས་གསུངས་སོ། །དེ་ལ་ཉོན་མོངས་པ་སྤངས་པས་གྲོལ་ན་ཞེས་པའི་དོན་ནི། ཕྱོགས་སྔ་མའི་ལུགས་བརྗོད་པ་ཡིན་ཏེ། དེ་ཡང་བདེན་པ་མཐོང་བས་གྲོལ་འགྱུར་གྱི་ཞེས་བཤད་པ་བཞིན་དུ་མི་རྟག་སོགས་བཅུ་དྲུག་གི་ལམ་བསྒོམས་པས་ཀྱང་ཉོན་མོངས་སྤངས་ནས་གྲོལ་བ་འཐོབ་ན་ཞེས་པའི་དོན་ཡིན་ཏེ། སྐབས་འདིར་མི་རྟག་སོགས་བཅུ་དྲུག་གི་ལམ་ཙམ་གྱིས་ཉོན་མོངས་ལས་གྲོལ་བ་འཐོབ་མི་འཐོབ་ལ་རྩོད་པའི་ཕྱིར་དང༌། བདེན་པ་མཐོང་བས་ཞེས་སོགས་ཀྱི་རྩོད་པ་ལ་ཤིན་ཏུ་གསལ་བའི་ཕྱིར་རོ། །དེས་ན་མི་རྟག་བཅུ་དྲུག་གི་ལམ་ཙམ་གྱིས་ཉོན་མོངས་ཟད་པར་ནུས་པ་ཁས་བླངས་ནས། དེས་སྡུག་བསྔལ་ཐམས་ཅད་ལས་གྲོལ་བ་མ་ཡིན་ནོ། །ཞེས་འཆད་པ་ནི་འདིའི་དོན་གཏན་མིན་ནོ། །དེའི་ཕྱིར་ལམ་དེས་ཉན་ཐོས་སྡེ་གཉིས་དང་ཐུན་མོང་བའི་ཉོན་མོངས་སུ་བཞག་པ་རྣམས། སྔར་བཤད་པ་ལྟར་གྱི་ལམ་རྒྱུད་ལ་བསྐྱེད་པས། རེ་ཞིག་མངོན་གྱུར་དུ་རྒྱུ་བ་མེད་པའི་ཚེ༑ ཉོན་མོངས་ཟད་པའི་གྲོལ་བ་ཐོབ་པར་འཇོག་ན་ཉོན་མོངས་མངོན་གྱུར་ཙམ་རེ་ཞིག་སྤངས་པ་དེའི་དེ་མ་ཐག་ཏུ་ཟག་པ་ཐམས་ཅད་ཟད་པའི་གྲོལ་བ་འཐོབ་པར་འགྱུར་རོ།

།ཞེས་འགོག་པ་དགོངས་པ་ཡིན་ནོ། །དེ་འདོད་པར་མི་ནུས་པ་ནི༑ ༑ཉོན་མོངས་མེད་ཀྱང་དེ་དག་ལ། ལས་ཀྱི་ནུས་པ་མཐོང་བ་ཡིན། །ཞེས་ཉོན་མོངས་མངོན་གྱུར་བ་རེ་ཞིག་མེད་ཀྱང༌། ལས་ཀྱི་དབང་གིས་ཡང་སྲིད་ཕྱི་མ་འཕེན་པའི་ནུས་པ་མཐོང་བས་སོ། །ཞེས་པས་བསྟན་ཏོ། །འགྲེལ་པ་འགའ་ཞིག་དང་བོད་རྣམས་ཉོན་མོངས་མེད་ཀྱང་མོའུ་འགལ་གྱི་བུ་དང༌། འཕགས་པ་སོར་ཕྲེང་ཅན་ལ་སོགས་པ་ལ་སྔོན་སོ་སྐྱེའི་དུས་སུ་བསགས་པའི་ལས་ཀྱི་འབྲས་བུ་སྡུག་བསྔལ་འབྱིན་པ་མཐོང་བས། དེ་མ་ཐག་ཏུ་གྲོལ་བ་མ་ཡིན་ནོ་ཞེས་པ་ལྟར་མི་བྱ་སྟེ། ཚེ་འདིའི་ （ ༤༧བ ） སྡུག་བསྔལ་བསྐྱེད་པའི་ནུས་པ་མ་ཡིན་གྱི། ལས་ཀྱི་ཡང་སྲིད་ཕྱི་མ་འཕེན་པའི་ནུས་པ་མི་ལྡོག་པས་གྲོལ་བ་མེད་དོ། །ཞེས་སྟོན་དགོས་པའི་ཕྱིར་ཏེ། སྟོང་པ་ཉིད་དང་བྲལ་བའི་སེམས། །འགགས་པ་སླར་ཡང་སྐྱེ་འགྱུར་ཏེ། །འདུ་ཤེས་མེད་པའི་སྙོམས་འཇུག་བཞིན། །ཞེས་གསུངས་སོ། ། ལས་ཀྱི་ནུས་པ་མཐོང་བ་ཡིན། །ཞེས་གསུངས་པའི་ལན་དུ། རེ་ཞིག་ཉེར་ལེན་སྲིད་པ་ནི། །མེད་ཅེས་ངེས་པ་ཉིད་ཅེ་ན། །ཞེས་ཡང་སྲིད་ལེན་པའི་སྲིད་པ་ལམ་དེས་ཟད་པར་བྱེད་པས། ལས་ཀྱི་དབང་གིས་ཡང་སྲིད་ཕྱི་མ་མི་ལེན་པར་ངེས་པ་ཉིད་དོ། །ཞེས་པའི་ལན་དུ། སྲིད་འདི་ཉོན་མོངས་ཅན་མིན་ཡང༌། །ཀུན་རྨོངས་བཞིན་དུ་ཅི་སྟེ་མེད། །ཅེས་ཕ་རོལ་པོ་ཀུན་རྨོངས་མི་ཤེས་པ་ལ། མངོན་པ་ནས་བཤད་པ་ལྟར་གྱི་ཉོན་མོངས་པ་ཡིན་པ་གཅིག་དང༌། དེ་མ་ཡིན་པ་གཉིས་འདོད་པ་བཞིན་དུ་སྲིད་པ་ཡང་མངོན་པ་ནས་བཤད་པ་ལྟར་གྱི་ཉོན་མོངས་ཅན་ཡིན་པ་གཅིག་དང༌། མ་ཡིན་པ་གཅིག་ཀྱང་ཅིའི་ཕྱིར་མི་འདོད་ཅེས་གསུངས་སོ། །དེ་ནི་སྡེ་པ་གཉིས་དང་ཐེག་ཆེན་པ་ལ་ཐུན་མོང་དུ་གྲགས་པ་ལྟར་གྱི་ཉོན་མོངས་པ་ཅན་མ་ཡིན་པའི་སྲིད་པ་ཡོད་པར་སྟོན་གྱི་རང་ལུགས་ཀྱི་སྲིད་པ་དེ། ཉོན་མོངས་ཅན་དུ་མི་འདོད་པ་མ་ཡིན། དེ་ན་གང་ཟག་རང་རྐྱ་ཐུབ་པའི་རྫས་ཡོད་དུ་འཛིན་པའི་བདག་འཛིན་གྱིས་དྲངས་པའི་སྲེད་པ་མངོན་གྱུར་རེ་ཞིག་སྤངས་ཀྱང༌།

གང་ཟག་ངོ་བོ་ཉིད་ཀྱིས་གྲུབ་པར་འཛིན་པའི་འཇིག་ལྟས་དྲངས་པའི་སྲེད་པ་ཅི་སྟེ་མེད་ཅེས་པ་ཡིན་པས། སྔར་བཤད་པའི་མངོན་གྱུར་སྤང་བ་ལ་ནི། བཤད་མ་ཐག་པའི་འཇིག་ལྟ་དང་སྲིད་པ་མངོན་གྱུར་བ་ཡང་མི་ལྡོག་གོ །ཚོར་བའི་རྐྱེན་གྱིས་སྲིད་པ་ཡིན༑ ༑ཚོར་བ་དེ་དག་ལ་ཡང་ཡོད། །ཅེས་གསུངས་པས་ནི་ལམ་གཞན་གྱི་ཉོན་མོངས་མངོན་གྱུར་པ་གཞན་སྤངས་པ་ལ། སྲིད་པ་མི་ལྡོག་པའི་རྒྱུ་མཚན་སྟོན་ཏེ། དེ་ཁོ་ན་ཉིད་རྟོགས་པའི་ལྟ་བ་དང་བྲལ་ན། ཚོར་བ་ལ་བདེན་འཛིན་གྱི་མ་རིག་པ་ཅུང་ཟད་ཀྱང་མི་སྤང་ལ་དེ་ལྟར་ན་ཚོར་བ་བདེ་བ་སྐྱེས་པ་ན་མི་འབྲལ་བར་སྲེད་པ་དང༌། ཚོར་བ་སྡུག་བསྔལ་སྐྱེས་པ་ན་འབྲལ་འདོད་ཀྱི་སྲེད་པ་ཅིའི་ཕྱིར་མི་སྐྱེ་སྟེ༑ མཐུན་རྐྱེན་ཚང་ཞིང་འགལ་རྐྱེན་མེད་པའི་རྒྱུ་ལས་འབྲས་བུ་སྐྱེ་བར་ངེས་པའི་ཕྱིར་རོ། །རང་ལུགས་ཀྱི་ཚོར་བ་ལ་སྲིད་པ་ལྡོག་ལུགས་ནི། གང་ཚེ་ཚོར་ངོ་འགའ་མེད་ཅིང༌། །ཚོར་བའང་ཡོད་པ་མ་ཡིན་པ། །དེ་ཚེ་གནས་སྐབས་འདི་མཐོང་ནས། །སྲིད་པ་ཅི་ཕྱིར་ལྡོག་མི་འགྱུར། །ཞེས་ཚོར་བ་པོ་དང༌། །ཚོར་བ་འགའ་ཡང་རང་བཞིན་གྱིས་གྲུབ་པ་མེད་པར་མཐོང་བ་གོམས་པ་ན། སྲིད་པ་ལྡོག་པར་བསྟན་པས། དེ་འདྲ་བའི་ལམ་མེད་ན་སྲིད་པ་ཐམས་ཅད་ཅིའི་ཕྱིར་ལྡོག་ཅེས་པར་ཡང་བསྟན་ཏོ། །འདི་ནི་རིགས་པ་དྲུག་ཅུ་པ་ལས། གནས་དང་བཅས་པའི་སེམས་ལྡན་ལ། །ཉོན་མོངས་དུག་ཅན་ཅིས་མི་འབྱུང༌། །ཞེས་གསུངས་པའི་དོན་ནོ། །གཉིས་པ་ལ་གཉིས། ཐེག་ཆེན་གྱི་མདོའི་ཤེས་བྱེད་འགོད་པ་དང༌། བསྟན་བཅོས་དང་ཐེག་དམན་གྱི་མདོའི་ཤེས་བྱེད་དགོད་པའོ། །དང་པོ་ནི། ། ལྷག་པའི་བསམ་པ་བསྟན་པས་ཞུས་ （ ༤༧ན ） པ་ཚིག་གསལ་དུ་དྲངས་པ་ལས། དཔེར་ན་མི་ལ་ལ་ཞིག་གིས་སྒྱུ་མ་མཁན་གྱི་རོལ་མོ་བྱུང་བའི་ཚེ་སྒྱུ་མ་མཁན་གྱིས་སྤྲུལ་པའི་བུད་མེད་མཐོང་ནས་འདོད་ཆགས་ཀྱི་སེམས་བསྐྱེད་དེ། དེ་འདོད་ཆགས་ཀྱི་སེམས་ཀྱིས་དཀྲིས་ནས་འཁོར་གྱིས་འཇིགས་ཤིང་བག་ཚ་སྟེ་སྟན་ལས་ལངས་ནས་སོང་སྟེ་དེ་སོང་ནས་ཀྱང་བུད་མེད་དེ་ཉིད་ལ་མི་སྡུག་པར་ཡིད་ལ་བྱེད་ཅིང་མི་རྟག་པ་དང༌།

སྡུག་བསྔལ་བ་དང༌། སྟོང་པ་དང༌། བདག་མེད་པར་ཡིད་ལ་བྱེད་ན་རིགས་ཀྱི་བུ་དེ་ཅི་སྙམ་དུ་སེམས། མི་དེ་ཡང་དག་པར་ཞུགས་པ་ཡིན་ནམ། འོན་ཏེ་ལོག་པར་ཞུགས་པ་ཡིན། གསོལ་བ། །བཅོམ་ལྡན་འདས་གང་བུད་མེད་མ་མཆིས་པ་ལ་མི་སྡུག་པར་ཡིད་ལ་བྱེད་ཅིང༌། མི་རྟག་པ་དང༌། སྡུག་བསྔལ་བ་དང༌༑ སྟོང་པ་དང༌། བདག་མེད་པར་ཡིད་ལ་བགྱིད་པའི་མི་དེའི་མངོན་པར་བརྩོན་པ་དེ་ནི་ལོག་པ་ལགས་སོ། །བཅོམ་ལྡན་འདས་ཀྱིས་བཀའ་བསྩལ་པ་རིགས་ཀྱི་བུ་འདི་ན་དགེ་སློང་དང༌། དགེ་སློང་མ་དང། དགེ་བསྙེན་དང༌། དགེ་བསྙེན་མ་ཁ་ཅིག་མ་སྐྱེས་ཤིང་མ་བྱུང་བའི་ཆོས་རྣམས་ལ་མི་སྡུག་པར་ཡིད་ལ་བྱེད་ཅིང༌། མི་རྟག་པ་དང༌། སྡུག་བསྔལ་བ་དང༌། སྟོང་པ་དང༌། བདག་མེད་པར་ཡིད་ལ་བྱེད་པ་གང་ཡིན་པ་དེ་དག་ཀྱང་དེ་དང་འདྲ་བར་བལྟ་བར་བྱའོ། །ང་ནི་མི་བླུན་པོ་དེ་དག་ལ་ལམ་སྒོམ་པ་ཡིན་ནོ་ཞེས་མི་སྨྲ་སྟེ། དེ་དག་ནི་ལོག་པར་ཞུགས་པ་ཞེས་བྱའོ། །ཞེས་ཤིན་ཏུ་གསལ་བར་གསུངས་སོ། །ཡང་འཕགས་པ་བསམ་གཏན་པའི་དཔེ་མཁྱུད་ཀྱི་མདོ། ཚིག་གསལ་དུ་དྲངས་པ་ལས་ཀྱང༌། འཇམ་དཔལ་འཕགས་པའི་བདེན་པ་རྣམས་ཡང་དག་པ་ཇི་ལྟ་བ་བཞིན་དུ་མ་མཐོང་བས༑ སེམས་ཅན་ཕྱིན་ཅི་ལོག་བཞིས་སེམས་ཕྱིན་ཅི་ལོག་ཏུ་གྱུར་པ་རྣམས་འཁོར་བ་ཡང་དག་པ་ཡིན་པ་འདི་ལས་འདའ་བར་མི་འགྱུར་རོ། །ཞེས་གསུངས་པ་ལ་འཇམ་དཔལ་གྱིས། བཅོམ་ལྡན་འདས་གང་ལ་ཉེ་བར་དམིགས་པས་སེམས་ཅན་རྣམས་འཁོར་བ་ལས་འདའ་བར་མི་འགྱུར་བ་བསྟན་དུ་གསོལ། ཞེས་སྟོན་པས་བདེན་བཞི་ཡང་དག་པ་ཇི་ལྟ་བ་བཞིན་དུ་མ་ཤེས་པས། འཁོར་བ་ལས་མི་གྲོལ་བར་གསུངས་པ་ལ་རྗེ་བཙུན་གྱི་ཡུལ་གང་ལ་ཅི་འདྲ་བ་ཞིག་ཏུ་དམིགས་པས༑ འཁོར་བ་ལས་མི་ཐར་པ་བཤད་པར་ཞུས་པའི་ལན་དུ། བདག་ནི་འཁོར་བ་ལས་འདའ་བ་དང༌། མྱང་འདས་འཐོབ་པར་འགྱུར་རོ་སྙམ་དུ་བདེན་པར་ཞེན་པའི་ཚུལ་གྱིས་རྟོགས་པར་བྱེད་པས་མི་རྟག་པ་ལ་སོགས་པ་སྒོམ་པ་ན། བདག་གིས་སྡུག་བསྔལ་ཤེས་སོ།

།ཀུན་འབྱུང་སྤངས་སོ། །འགོག་པ་མངོན་དུ་བྱའོ། ། ལམ་བསྒོམས་སོ་སྙམ་ནས་བདག་ནི་དགྲ་བཅོམ་པར་གྱུར་ཏེ་སྙམ་པ་འབྱུང་བར་གསུངས་ཏེ། སྔར་བཤད་པ་ལྟར་གྱི་ཉོན་མོངས་མངོན་གྱུར་པ་རེ་ཞིག་སྤངས་པ་ན༑ ཟག་པ་ཐམས་ཅད་ཟད་དོ་སྙམ་པ་སྐྱེས་པའོ། །དེ་འཆི་བའི་དུས་ཀྱི་ཚེ་རང་སྐྱེ་བ་ལེན་པར་མཐོང་བ་ན། སངས་རྒྱས་ལ་ཐེ་ཚོམ་ཟོས་པའི་ཉེས་པས། དམྱལ་བ་ཆེན་པོར་ལྟུང་བར་གསུངས་སོ། །དེས་ན་འཇམ་དཔལ་གྱིས་ （ ༤༨བ ） འཕགས་པའི་བདེན་པ་བཞི་པོ་ཇི་ལྟར་རྟོགས་པ་བགྱི་ཞེས་ཞུས་པ་ནི། སྔར་འཁོར་བ་ལས་གྲོལ་བ་ལ་བདེན་བཞི་ཡང་དག་པ་ཇི་ལྟ་བ་བཞིན་ཤེས་དགོས་པར་གསུངས་པ་འདི་དྲིས་པའོ། །དེའི་ལན་དུ་འཇམ་དཔལ་གང་གིས་འདུ་བྱེད་ཐམས་ཅད་མ་སྐྱེས་པར་མཐོང་བ་དེས་ནི་སྡུག་བསྔལ་ཡོངས་སུ་ཤེས་པ་ཡིན་ནོ། །གང་གིས་ཆོས་ཐམས་ཅད་འབྱུང་བ་མེད་པར་མཐོང་བ་དེས་ནི་ཀུན་འབྱུང་སྤངས་པ་ཡིན་ནོ། ། གང་གིས་ཆོས་ཐམས་ཅད་གཏན་མྱ་ངན་འདས་ལས་མཐོང་བ་དེ་ནི་འགོག་པ་མངོན་དུ་བྱས་པ་ཡིན་ནོ། །གང་གིས་ཆོས་ཐམས་ཅད་མ་སྐྱེས་པར་མཐོང་བ་དེས་ནི་ལམ་སྒོམ་པ་ཡིན་ནོ། །ཞེས་གསུངས་སོ། །རྡོ་རྗེ་གཅོད་པ་ལས་ཀྱང་གསལ་བར་གསུངས་ཏེ། རབ་འབྱོར་འདི་ཅི་སྙམ་དུ་སེམས། རྒྱུན་དུ་ཞུགས་པ་འདི་སྙམ་དུ་བདག་གིས་རྒྱུན་དུ་ཞུགས་པའི་འབྲས་བུ་འཐོབ་བོ་སྙམ་དུ་སེམས་སམ། རབ་འབྱོར་གྱིས་གསོལ་བ། བཅོམ་ལྡན་འདས་དེ་ནི་མ་ལགས་སོ། །དེ་ནི་ཅིའི་སླད་དུ་ཞེ་ན། བཅོམ་ལྡན་འདས་དེ་ནི་གང་ལ་ཡང་ཞུགས་པ་མ་མཆིས་པའི་སླད་དུ་སྟེ། དེས་ན་རྒྱུན་དུ་ཞུགས་པ་ཞེས་བྱའོ། །ཞེས་དང༌། བཅོམ་ལྡན་འདས་གལ་ཏེ། རྒྱུན་དུ་ཞུགས་པ་དེ་འདི་སྙམ་དུ་བདག་གིས་རྒྱུན་དུ་ཞུགས་པའི་འབྲས་བུ་ཐོབ་བོ་སྙམ་དུ་སེམས་པར་གྱུར་ན། དེ་ཉིད་དེའི་བདག་ཏུ་འཛིན་པར་འགྱུར་བ་ལགས། སེམས་ཅན་དུུ་འཛིན་པ་དང༌། སྲོག་ཏུ་འཛིན་པ་དང༌། གང་ཟག་ཏུ་འཛིན་པར་འགྱུར་བ་ལགས་སོ། །ཞེས་གསུངས་ཤིང༌། འབྲས་གནས་ཕྱྀ་མ་གསུམ་ལ་ཡང་དེ་བཞིན་དུ་གསུངས་སོ།

།དེ་ལྟར་ན་ལུང་དེ་དག་གིས་ནི་དེ་ཁོ་ན་ཉིད་ལྟ་བ་དང་བྲལ་ན། འཁོར་བ་ལས་མི་གྲོལ་བ་དང༌། འཁོར་བ་ལས་གྲོལ་བ་ལ་ལྟ་བ་དེ་དགོས་པར་གསལ་བར་བསྟན་ལ། ཉན་རང་དགྲ་བཅོམ་པ་འཁོར་བའི་འཆིང་ལས་མ་གྲོལ་བ་ནི། མཁས་པ་སུ་ཡང་མི་འདོད་ཅིང་མི་འཐད་པས། ཉན་རང་ལ་ཆོས་རང་བཞིན་གྱིས་གྲུབ་པ་མེད་པར་རྟོགས་པ་ཡོད་པར་གསལ་བར་བསྟན་ཏོ།། གཉིས་པ་ནི། རིན་ཆེན་ཕྲེང་བ་ལས། ཇི་སྲིད་ཕུང་པོར་འཛིན་ཡོད་པ།། དེ་སྲིད་དེ་ལས་ངར་འཛིན་ཡོད། །ངར་འཛིན་ཡོད་ན་ཡང་ལས་ཏེ། །དེ་ལས་ཡང་ནི་སྐྱེ་བ་ཡིན། །ལམ་གསུམ་ཐོག་མཐའ་དབུས་མེད་པ། །འཁོར་བའི་དཀྱིལ་འཁོར་འགལ་མེ་ཡི། །དཀྱིལ་འཁོར་ལྟ་བུ་ཕན་ཚུན་གྱི། །རྒྱུ་ཅན་འདི་ནི་འཁོར་བར་གྱུར། །དེ་ནི་རང་གཞན་གཉིས་ཀ་དང༌། །དུས་གསུམ་ཉིད་དུའང་མ་ཐོབ་ཕྱིར༑ ༑ངར་འཛིན་པ་ནི་ཟད་པར་འགྱུར། །དེ་ལས་ལས་དང་སྐྱེ་བ་ཡང༌། །ཞེས་གསུངས་སོ། །དེ་དག་གིས་ནི་ཕུང་པོ་ལ་བདེན་འཛིན་ཇི་སྲིད་ཡོད་པ་དེ་སྲིད་དུ་ངར་འཛིན་པའི་འཇིག་ལྟ་འབྱུང་ཞིང༌། དེ་ལས་ལས་གསོག་ཅིང་འཁོར་བ་འགྲུབ་པར་བསྟན་ཏེ། བདེན་འཛིན་གྱི་ཞེན་ཡུལ་སུན་མ་ཕྱིན་པའི་དབང་དུ་བྱས་པའོ།། འཁོར་བ་ལྡོག་པ་ལ་བདེན་སྟོང་སྤྲོས་བྲལ་རྟོགས་དགོས་པར་གསུངས་སོ། །དེ་ནས་ཡང༌། 

ཇི་ལྟར་མིག་ནི་འཁྲུལ་བ་ཡིས། །འགལ་མེའི་འཁོར་ལོ་འཛིན་བྱེད་པ། །དེ་བཞིན་དབང་པོ་རྣམས་ཀྱིས་ནི། །ད་ལྟའི་ཡུལ་དག་ （ ༤༩ན ） འཛིན་པར་བྱེད། །དབང་པོ་དང་ནི་དབང་དོན་རྣམས། །འབྱུང་བ་ལྔ་ཡི་རང་བཞིན་འདོད༑ ༑འབྱུང་བ་སོ་སོར་དོན་མེད་པས། །འདི་དག་དོན་དུ་དོན་མེད་དོ། ། འབྱུང་རྣམས་སོ་སོར་ཐ་དད་ན། །བུད་ཤིང་མེད་པའི་མེར་ཐལ་འགྱུར། །འདུས་ན་མཚན་ཉིད་མེད་འགྱུར་ཏེ། །ལྷག་མ་ལ་ཡང་དེ་ལྟར་ངེས། །དེ་ལྟར་འབྱུང་རྣམས་རྣམ་གཉིས་སུའང༌། །དོན་མེད་པས་ན་འདུས་དོན་མེད། །འདུས་པ་དོན་མེད་ཉིད་ཀྱི་ཕྱིར། །གཟུགས་ཀྱང་དོན་དུ་དོན་མེད་དོ། །རྣམ་ཤེས་ཚོར་དང་འདུ་ཤེས་དང༌།། འདུ་ཤེས་རྣམས་ཀྱང་ཐམས་ཅད་དུ། །སོ་སོར་བདག་ཉིད་དོན་མེད་ཕྱིར། །དམ་པའི་དོན་དུ་དོན་མེད་དོ། །ཇི་ལྟར་སྡུག་བསྔལ་ཕྱིར་བཅོས་ལ། །དོན་དུ་བདེ་བར་ང་རྒྱལ་བྱེད། །དེ་བཞིན་བདེ་འཇོམས་འབྱུང་བ་ལ། །སྡུག་བསྔལ་དུ་ཡང་ང་རྒྱལ་བྱེད༑ ༑དེ་ལྟར་ངོ་བོ་ཉིད་མེད་ཕྱིར། །བདེ་དང་བྲལ་བའི་སྲེད་པ་དང༌། །སྡུག་བསྔལ་བྲལ་བའི་སྲེད་པ་སྤོང༌། །དེ་ཕྱིར་དེ་ལྟར་མཐོང་བ་གྲོལ། །གང་གིས་མཐོང་བར་འགྱུར་ཞེ་ན། །ཐ་སྙད་དུ་ནི་སེམས་ལ་བརྗོད། །སེམས་བྱུང་མེད་པར་སེམས་མེད་དེ། །དོན་མེད་ཕྱིར་ན་ཡོང་མི་འགྱུར། །ཞེས་གསུངས་སོ། །དེ་དག་གིས་ནི་ཕུང་ཁམས་སྐྱེ་མཆེད་རྣམས་རང་བཞིན་གྱིས་མ་གྲུབ་པར་གཏན་ལ་ཕབ་བོ༑ ༑དེ་ནས། དེ་ལྟར་ཡང་དག་ཇི་བཞིན་དུ། །འགྲོ་བ་དོན་མེད་ཤེས་ནས་ནི། ། རྒྱུ་མེད་པ་ཡི་མེ་བཞིན་དུ། །གནས་མེད་ལེན་མེད་མྱ་ངན་འདའ། །ཞེས་དེ་ཁོ་ན་ཉིད་ཀྱི་དོན་མཐོང་ནས་མྱ་ངན་ལས་འདའ་བར་གསུངས་སོ། །ཉན་རང་གི་དབང་དུ་བྱས་ནས་དེ་ལྟར་གསུངས་པ་ཡིན་ནོ་ཞེ་ན། དེ་ཡང་འཇུག་འགྲེལ་ལས། ཅི་སྟེ་བྱང་ཆུབ་སེམས་དཔའ་རྣམས་ཁོ་ནས་དེ་ལྟར་རང་བཞིན་མེད་པར་མཐོང་བ་ཡིན་ནོ་ཞེ་ན། དེ་ཡང་ཡོད་པ་མ་ཡིན་ཏེ། ཉན་ཐོས་དང་རང་སངས་རྒྱས་རྣམས་ཀྱི་དབང་དུ་མཛད་ནས་དེ་སྐད་གསུངས་པའི་ཕྱིར་རོ།

།འདི་ཇི་ལྟར་ཤེས་ཤེ་ན། བརྗོད་པར་བྱ་སྟེ། མཇུག་ཐོག་ཁོ་ནར་བྱང་ཆུབ་སེམས་དཔའ་རྣམས་ཀྱི་དབང་དུ་མཛད་ནས། དེ་ལྟར་བྱང་ཆུབ་སེམས་དཔས་ཀྱང༌། །མཐོང་ན་བྱང་ཆུབ་ངེས་པར་འདོད༑ ༑འོན་ཀྱང་དེ་ནི་སྙིང་རྗེ་ཡིས། །བྱང་ཆུབ་བར་དུ་སྲིད་མཚམས་སྦྱོར། ། ཞེས་བྱ་བ་ལ་སོགས་པ་གསུངས་པའི་ཕྱིར་རོ། །ཞེས་སོ། །ཉན་ཐོས་ལ་བསྟན་པའི་མདོ་དག་ལས་ཀྱང༌། ཉན་ཐོས་རྣམས་ཀྱི་ཉོན་མོངས་པའི་སྒྲིབ་པ་སྤང་བར་བྱ་བའི་ཕྱིར། གཟུགས་ནི་དབུ་བ་རྡོས་པ་འདྲ། །ཚོར་བ་ཆུ་ཡི་ཆུ་བུར་བཞིན།། འདུ་ཤེས་སྨིག་རྒྱུ་ལྟ་བུ་སྟེ། །འདུ་བྱེད་རྣམས་ནི་ཆུ་ཤིང་བཞིན། །རྣམ་པར་ཤེས་པ་སྒྱུ་མ་ལྟར། །ཉི་མའི་གཉེན་གྱིས་བཀའ་བསྩལ་ཏོ། །ཞེས་གསུངས་སོ། །བྱང་ཆུབ་སེམས་འགྲེལ་ལས་ཀྱང༌། གང་དག་སྟོང་ཉིད་མི་ཤེས་པ། །དེ་དག་ཐར་པ་རྟེན་མ་ཡིན། །འགྲོ་དྲུག་སྲིད་པའི་བཙོན་རར་ནི། །རྨོངས་པ་དེ་དག་འཁོར་བར་འགྱུར༑ ༑ཞེས་གསུངས་སོ། །རིན་ཆེན་ཕྲེང་བ་ལས། ཐེག་པ་ཆེ་ལས་སྐྱེ་མེད་བསྟན༑ ༑གཞན་གྱི་ཟད་པ་སྟོང་པ་ཉིད། །ཟད་དང་མི་སྐྱེ་དོན་དུ་ནི། །གཅིག་པ་དེ་ཕྱིར་བཟོད་པར་གྱིས། །ཞེས་གསུངས་སོ། །དེའི་དོན་ནི། ཐེག་ཆེན་གྱི་མདོ་ལས༑ རང་བཞིན་གྱིས་སྐྱེ་མེད་ （ ༤༩བ ） བསྟན་པ་དང༌། ཐེག་དམན་གྱི་མདོ་སྡེ་ལས༑ སྟོང་ཉིད་སྟོན་པ་ན་འདུས་བྱས་ཟད་པར་བསྟན་པས། སྟོང་ཉིད་སྟོན་པ་དང་དོན་གཅིག་སྟེ། དེ་ནི་གདོད་ནས་ཟད་པས་ཟད་ཅེས་བྱ། །ཞེས་གསུངས་པ་ལྟར་གདོད་མ་ནས་རང་བཞིན་གྱིས་ཟད་པ་ལ་བྱའོ། །རྩ་ཤེ་ལས་ཀྱང༌། བཅོམ་ལྡན་དངོས་དང་དངོས་མེད་པ། །མཁྱེན་པས་ཀ་ཏ་ཡ་ན་ཡི། །གདམ་ངག་ལས་ནི་ཡོད་པ་དང༌། །མེད་པ་གཉིས་ཀའང་དགག་པ་མཛད། །ཅེས་གསུངས་སོ། །གསུམ་པ་ལ་གཉིས། །འགྲེལ་པ་ནས་བཤད་པའི་རྩོད་པ་སྤང་བ་དང༌། དེར་མ་བཤད་པའི་རྩོད་པ་སྤང་བའོ། །དང་པོ་ནི། འགྲེལ་པ་ལས། གང་ཞིག་གལ་ཏེ་ཉན་ཐོས་ཀྱི་ཐེག་པ་ལས་ཀྱང་ཆོས་ལ་བདག་མེད་པ་བསྟན་ན། དེའི་ཚེ་ཐེག་པ་ཆེན་པོ་བསྟན་པ་དོན་མེད་པར་འགྱུར་རོ་སྙམ་དུ་སེམས་པ་དེའི་ལུགས་དེ་ཡང་འདི་ལྟར་རིགས་པ་དང་ལུང་དང་འགལ་བར་རྟོགས་སོ།

།ཞེས་པའི་ཕྱོགས་སྔ་མ་སྨྲ་བ་ནི། སློབ་དཔོན་ལེགས་ལྡན་འབྱེད་ཡིན་ཏེ། སངས་རྒྱས་བསྐྱངས་ཀྱི་རབ་བྱེད་བདུན་པའི་འགྲེལ་པར་ཐེག་དམན་གྱི་མདོར། ཆོས་ཐམས་ཅད་བདག་མེད་པར་གསུངས་པའི་དོན། ཆོས་རྣམས་ངོ་བོ་ཉིད་ཀྱིས་གྲུབ་པ་མེད་པའི་དོན་བཤད་པའང་ཤེས་རབ་སྒྲོན་མར་དེ་ལྟར་ཡིན་ན། ཐེག་ཆེན་བསྟན་པ་དོན་མེད་དུ་འགྱུར་རོ་ཞེས་དགག་པ་མཛད་དོ། །དེ་ལ་སྤྱིར་ཐེག་ཆེན་བསྟན་པ་དོན་མེད་དུ་འགྱུར་རོ་ཞེས་ཟེར་རམ། ཡང་ན་ཐེག་ཆེན་དུ་ཆོས་ཀྱི་བདག་མེད་བསྟན་པ་དོན་མེད་དུ་འགྱུར་ཞེས་ཟེར། དང་པོ་ལྟར་ན། དེ་ནི་མ་ཡིན་ཏེ། རིན་ཆེན་ཕྲེང་བ་ལས༑ ཉན་ཐོས་ཐེག་པ་དེ་ལས་ནི། །བྱང་ཆུབ་སེམས་དཔའི་སྨོན་ལམ་དང༌། ། སྤྱོད་པ་ཡང་བསྔོས་མ་བཤད་དེས། །བྱང་ཆུབ་སེམས་དཔར་ག་ལ་འགྱུར། །བྱང་ཆུབ་སྤྱོད་ལ་གནས་པའི་དོན། །མདོ་སྡེ་ལས་ནི་བཀའ་མ་བསྩལ། །ཐེག་པ་ཆེ་ལས་བཀའ་བསྩལ་པ། །དེ་ཕྱིར་མཁས་པ་རྣམས་ཀྱིས་ཟུང༌། །ཞེས་གསུངས་པའི་ཕྱིར་རོ། །གཉིས་པ་ལྟར་ན་ཡང་ཁྱབ་པ་མ་ངེས་ཏེ། འཇུག་འགྲེལ་ལས། ཆོས་ཀྱི་བདག་མེད་པ་གསལ་བར་བྱ་བའི་ཕྱིར་ཐེག་པ་ཆེན་པོའི་བསྟན་པ་ཡང་རིགས་པ་ཉིད་དེ། རྒྱས་པར་བསྟན་པ་བརྗོད་པར་འདོད་པའི་ཕྱིར་རོ། །ཉན་ཐོས་ཀྱི་ཐེག་པ་ལས་ནི་ཆོས་ཀྱི་བདག་མེད་པ་མདོར་མཚོན་པ་ཙམ་ཞིག་ཏུ་ཟད་དོ། །ཇི་སྐད་དུ། སློབ་དཔོན་གྱི་ཞལ་སྔ་ནས་ཀྱིས། མཚན་མ་མེད་པ་མ་རྟོགས་པར། ཁྱོད་ཀྱིས་ཐར་པ་མེད་པར་གསུངས། །དེ་ཕྱིར་ཁྱོད་ཀྱིས་ཐེག་ཆེན་ལས། །དེ་ནི་ཚང་བར་བསྟན་པ་ལགས། །ཞེས་གསུངས་སོ། །བདག་མེད་རྒྱས་བསྡུས་ཀྱི་དོན་ནི། ཐེག་ཆེན་པས་ནི། རྩ་ཤེ་ལས་གསུངས་པ་བཞིན་དུ་གཞི་གཅིག་བདེན་མེད་དུ་སྒྲུབ་པ་ལ་ཡང༌། སྒྲུབ་བྱེད་ཀྱི་རིགས་པ་མི་འདྲ་བ་མཐའ་ཡས་པའི་སྒོ་ནས་སྒྲུབ་པས། དེ་ཁོ་ན་ཉིད་ལ་བློ་ཤིན་ཏུ་རྒྱས་པར་འགྱུར་ལ། ཐེག་དམན་ལ་ནི་རིགས་པ་མདོར་བསྡུས་པ་གཅིག་གིས་དེ་ཁོ་ན་ཉིད་ཚད་མས་གྲུབ་ན། སྔ་མ་ལྟར་མི་བྱེད་པས་དེ་ཁོ་ན་ཉིད་ལ་བློ་རྒྱས་པ་མེད་པས་རྒྱས་བསྡུས་དང༌།

བདག་མེད་པ་སྒོམ་པ་རྫོགས་མ་རྫོགས་སུ་གསུངས་སོ། ། （ ༥༠ན ） དེ་ལྟར་འོང་བ་ཡང་ཉན་རང་རྣམས་ནི༑ ཉོན་མོངས་པ་ཙམ་སྤང་བའི་ཕྱིར་བརྩོན་པ་ཡིན་ལ། དེ་ལ་ནི་དེ་ཁོ་ན་ཉིད་ཀྱི་དོན་མདོར་བསྡུས་པ་དེ་ཙམ་ཞིག་རྟོགས་པས་ཆོག་གོ །ཐེག་ཆེན་པ་ཤེས་སྒྲིབ་སྤང་བ་ལྷུར་ལེན་པས། དེ་ལ་དེ་ཁོ་ན་ཉིད་ལ་ཤེས་རབ་མཆེད་ནས་བློ་ཤིན་ཏུ་རྒྱས་པ་ཞིག་དགོས་སོ། །གཉིས་པ་ནི། འོ་ན་མངོན་རྟོགས་རྒྱན་ལས། གཟུང་དོན་རྟོགས་པ་སྤོང་ཕྱིར་དང༌། །འཛིན་པ་མི་སྤོང་ཕྱིར་དང་ནི། །རྟེན་གྱི་བསེ་རུ་ལྟ་བུའི་ལམ། །ཡང་དག་བསྡུས་པར་ཤེས་པར་བྱ། །ཞེས་ཉན་རང་གི་ཆོས་ཀྱི་བདག་མེད་མ་རྟོགས་པར་གསུངས་པ་དང༌། ཡང༌། ཉོན་མོངས་ཤེས་བྱ་ལམ་གསུམ་གྱི། །ཉམས་ཕྱིར་སློབ་མ་བསེ་རུ་དང༌། །རྒྱལ་སྲས་རྣམས་ཀྱི་དག་པ་སྟེ། །ཞེས་གཟུང་བ་ལ་བདེན་ཞེན་ཤེས་སྒྲིབ་ཏུ་གསུངས་པ་དང༌། རྒྱུད་བླ་མ་ལས་ཀྱང༌། སེར་སྣ་ལ་སེམས་རྣམ་རྟོག་གང༌། །དེ་ནི་ཉོན་མོངས་སྒྲིབ་པར་འདོད། །འཁོར་གསུམ་རྣམ་པར་རྟོག་པ་གང༌༑ ༑དེ་ནི་ཤེས་བྱའི་སྒྲིབ་པར་འདོད། །ཅེས་དང༌། རང་བྱུང་རྣམས་ཀྱི་དོན་དམ་དེ། །དད་པ་ཉིད་ཀྱི་རྟོགས་བྱ་ཡིན། །ཉི་མའི་དཀྱིལ་འཁོར་འོད་འབར་བ།། མིག་མེད་པས་ནི་མཐོང་བ་མེད། །ཅེས་སོགས་གསུངས་པའི་དོན་རྣམས་ཇི་ལྟར་བགྲང་ཞེ་ན། དེ་ལ་བརྗོད་པར་བྱ་སྟེ། གང་ཟག་གི་བདག་མེད་ཐུན་མོང་བ་རྟོགས་པའི་ལྟ་བ་དང༌། སེམས་ཙམ་པ་ལྟར་གྱི་ཆོས་ཀྱི་བདག་མེད་རྟོགས་པའི་ལྟ་བ་དང༌། བདེན་སྟོང་སྤྲོས་བྲལ་རྟོགས་པའི་ལྟ་བ་དང་གསུམ་སྟེ། དབང་པོ་རྣོ་རྟུལ་གྱི་རིམ་པ་ལ་ལྟོས་པའི་བདག་མེད་པའི་ལྟ་བའི་རྣམ་པར་གཞག་པ་བཤད་ལ། དེ་ཡང་ཐེག་པ་གསུམ་ལ་ལྟ་བ་རབ་འབྲིང་ཐ་གསུམ་གྱི་རྣམ་གཞག་སྦྱར་ནས་བསྟན་ནོ༑ ༑དེ་ཡང་འཕགས་པའི་གང་ཟག་ཐམས་ཅད་ཀྱི་ཆོས་ཀྱི་བདག་མེད་རྟོགས་པར་མཚུངས་པས་སོ། །ལྟ་བའི་རིམ་པ་ལྟར་ཐེག་པའི་རིམ་པ་ལམ་དེས་ཀྱང༌། ལྟ་བ་གསུམ་དང་ཐེག་པ་གསུམ་སྦྱར་ནས་སྟོན་པ་ནི།

གང་ཟག་གི་བདག་མེད་ཐུན་མོང་བ་ཙམ་རྟོགས་པར་ནུས་ཤིང༌། བདག་མེད་གཞན་གཉིས་རྟོགས་པར་མི་ནུས་པའི་རིགས་ཅན་དང༌། དེའི་སྟེང་དུ་ཆོས་ཀྱི་བདག་མེད་རགས་པ་ཙམ་རྟོགས་པར་ནུས་ཤིང༌། ཆོས་ཀྱང་བདག་མེད་ཕྲ་མོ་རྟོགས་པར་མི་ནུས་པའི་རིགས་ཅན་དང༌། ཆོས་ཀྱི་བདག་མེད་ཕྲ་མོ་ཡང་རྟོགས་པར་ནུས་པའི་རིགས་ཅན་དང་གསུམ་མོ།། དེ་དག་གི་དབང་དུ་བྱས་ནས་ལྟ་བ་གསུམ་ཐེག་པ་གསུམ་དང་སྦྱར་ཏེ་གསུངས་ཀྱང༌༑ དབང་པོའི་རིམ་པ་མཚོན་བྱེད་ཙམ་དུ་བསྟན་པ་ཡིན་གྱི། ཉན་རང་གིས་ཆོས་ཀྱི་བདག་མེད་མ་རྟོགས་པར་གསུངས་པ་སྒྲ་ཇི་བཞིན་པར་མི་བཟུང་ངོ༌།། དེས་ན་ཉན་རང་གི་ཆོས་ཀྱི་བདག་མེད་མ་རྟོགས་པར་གསུངས་པ་ཡང་ཉན་རང་གི་རིགས་ཅན་རྣམས་རྗེས་སུ་འཛིན་པའི་ཕྱིར་དུ་ཡིན་ལ། རྗེས་སུ་བཟུང་རྒྱུའི་ཐེག་དམན་ལ་ཡང་ཟབ་མོ་སྟོང་པ་ཉིད་ཀྱི་སྣོད་དུ་གྱུར་མ་གྱུར་གཉིས་ཡོད་ཅིང༌། ཕྱི་མ་ཆེས་མང་བས་ཕལ་ཆེར་དེའི་ལམ་གྱི་རྣམ་གཞག་མང་དུ་གསུངས་སོ། །ལྟ་བ་གསུམ་པོ་རིམ་གྱིས་རྟོགས་པར་ངེས་ལ། ཐེག་པ་གསུམ་ལ་རིམ་གྱིས་ （ ༥༠བ ） འཇུག་པར་མ་ངེས་ཀྱང་དབང་པོའི་རིགས་བསྡུ་བའི་ཕྱིར་དུ་ཐེག་པ་གསུམ་དང་སྦྱར་ནས་བསྟན་པ་ཙམ་མོ། །རྩ་བའི་དགོངས་པ་ཡང་ཐལ་འགྱུར་དུ་འགྲེལ་པར་གསུངས་ཏེ། དེ་ཡང་རྩ་བ་ཤེས་རབ་ཀྱི་དགོངས་པ། སངས་རྒྱས་བསྐྱངས། ཟླ་བ་གྲགས་པ། ཞི་བ་ལྷ་གསུམ་གྱིས་ཐལ་འགྱུར་བའི་ལུགས་སུ་འགྲེལ་པར་བྱེད་ལ། རྩ་བ་ཤེས་རབ་ཀྱིས་ཀྱང་སྟོང་ཉིད་གསལ་བར་སྟཽན་པའི་མདོ་རྣམས་ཀྱི་དངོས་བསྟན་སྙིང་པོའི་དོན་རྒྱས་པར་གཏན་ལ་འབེབས་ཤིང༌། མངོན་པར་རྟོགས་པའི་རྒྱན་གྱིས་ཀྱང་མདོ་དེ་དག་གི་ཤུགས་བསྟན་མངོན་པར་རྟོགས་པའི་རིམ་པ་གཙོ་བོར་གཏན་ལ་འབབས་པ་ཡིན་ལ། མངོན་པར་རྟོགས་པའི་རྒྱན་དང༌༑ རྩ་བ་ཤེས་རབ་ཀྱི་མཐར་ཐུག་པའི་དགོངས་པ་ལ་ལྟ་བའི་ཁྱད་པར་འབྱེད་པར་ཡང་མི་ནུས་པ་ཡིན་པའི་ཕྱིར་རོ། །གལ་ཏེ་མངོན་པར་རྟོགས་པའི་རྒྱན་དང༌།

རྩ་བ་ཤེས་རབ་གཉིས་ཀྱི་ལྟ་བ་ལ་ཁྱད་པར་མེད་པས་ཐལ་འགྱུར་པའི་ལུགས་སུ་མི་འགྲུབ་ཏེ། སློབ་དཔོན་སེང་གེ་བཟང་པོ་ལ་སོགས་པ་རང་རྒྱུད་པ་རྣམས་ཀྱིས་གཉིས་ཀའང་རང་རྒྱུད་དུ་བཀྲལ་བའི་ཕྱིར་རོ་ཞེ་ན། ཟབ་མོ་སྟོང་པ་ཉིད་གཏན་ལ་འབེབས་པ་ན། ཐལ་འགྱུར་པའི་རིགས་པའི་སྲོལ་ཤིན་ཏུ་བཟང་བའི་ཕྱིར་དང༌༑ རྩ་བ་ཤེས་རབ་རང་རྒྱུད་དུ་འགྲེལ་ན། ཐལ་འགྱུར་བས་ལུང་རིགས་གཉིས་ཀྱི་སྒོ་ནས་རང་རྒྱུད་དུ་འགྲེལ་དུ་མི་རུང་ཞིང༌། ཐལ་འགྱུར་བའི་ལུགས་སུ་འགྲེལ་པའི་རྣམ་གཞག་བཀག་ནས། རང་རྒྱུད་པའི་ལུགས་སུ་འགྲེལ་པའི་རིགས་པ་རྣམས་འཇོག་པར་ཡང་ཤིན་ཏུ་དཀའ་བའི་ཕྱིར་རོ། །དེས་ན་མདོའི་དགོངས་པ་མཐར་ཐུག་པ་ཐལ་འགྱུར་བའི་ལུགས་སུ་གནས་ཤིང༌། ཤིང་རྟའི་སྲོལ་ཆེན་གཉིས་ཀྱིས་ཀྱང་མདོའི་དགོངས་པ་ལྟར་རྟོགས་ཤིང་བཀྲལ་བའི་ཕྱིར་རོ། །རྒྱུད་བླ་མར་ཡང༌། ཡང་དག་མཐའ་ནི་འདུས་བྱས་ཀྱི། །རྣམ་པ་ཐམས་ཅད་དབེན་པ་སྟེ༑ ༑ཉོན་མོངས་ལས་དང་རྣམ་སྨྀན་དོན། །སྤྲིན་ལ་སོགས་པ་བཞིན་དུ་བརྗོད།། ཞེས་ཡང་དག་པའི་མཐར་འདུས་བྱས་ཀྱི་དབེན་པ་ལ། ལས་དང་ཉོན་མོངས་ཀྱི་འདུས་བྱས་གཉིས་གསུངས་པའི་ཉོན་མོངས་དངོས་པོ་བདེན་འཛིན་ལ་གསུངས་པ་དང༌། ཉན་རང་གིས་ཆོས་ཀྱི་བདག་མེད་རྟོགས་པར་གསུངས་ཤིང༌། རྟོགས་དགོས་པའི་རྒྱུ་མཚན་ཡང༌། བདེན་འཛིན་མ་སྤངས་པར་འཁོར་བ་ལས་མི་གྲོལ་ཞིང༌༑ བདེན་འཛིན་སྤང་བ་ལ་བདེན་སྟོང་སྤྲོས་བྲལ་རྟོགས་དགོས་པ་དང༌། བདེན་འཛིན་འཁོར་བའི་རྩ་བ་ཉོན་མོངས་པ་ཅན་གྱི་མ་རིག་པར་གསུངས་ཤིང༌། འཁོར་བ་ལ་འཇུག་པ་དང༌། ལྡོག་པའི་རིམ་པ་ཡང༌། སྤྱོད་འཇུག་དང་འཇུག་པ་རྩ་འགྲེལ་ནས་གསུངས་པའི་རིགས་པའི་སྲོལ་དང་ཁྱད་པར་མེད་པར་གསུངས་པའི་ཕྱིར་དང༌། རིགས་ཀྱི་སྐབས་སུ། ཉན་རང་གིས་ཆོས་ཀྱི་བདག་མེད་རྟོགས་པར་གསུངས་ཤིང༌། རྟོགས་པའི་ཚུལ་ཡང༌། རྒྱུད་བླ་མ་དང་ཁྱད་པར་མེད་པར་འགྲེལ་དགོས་པའི་ཕྱིར་རོ། །རྒྱུད་བླ་མ་དང༌།

མངོན་རྟོགས་རྒྱན་འདིར། ཉན་རང་གིས་ཆོས་ཀྱི་བདག་མེད་མ་རྟོགས་པ་ཞིག་ （ ༥༡ན ） ཀྱང་གསུངས་པ་དང༌། བདེན་འཛིན་ཤེས་སྒྲིབ་ཏུ་བྱས་ནས་སྒོམ་ལམ་དགུས་སྤང་བར་གསུངས་པ་རྣམས་སྔར་བཤད་པའི་གདུལ་བྱའི་རིགས་ལ་དགོངས་སོ། །རང་རྒྱུད་དུ་འགྲེལ་པའི་སློབ་དཔོན་སེང་གེ་བཟང་པོ་ལ་སོགས་པས་ཀྱང༌། དངོས་པོ་བདེན་འཛིན་ཤེས་སྒྲིབ་ཏུ་འདོད་པ་དང༌། མྱང་འདས་ཐོབ་པ་ལ་ཤེས་སྒྲིབ་མ་ལུས་པར་སྤང་མི་དགོས་པ་དང༌། སྒྲིབ་གཉིས་ཀྱི་འཇོག་ཚུལ་རྣམས་རང་རྒྱུད་པ་གཞན་དང་མཐུན་ནོ༑ ༑ཉན་རང་གིས་ཆོས་ཀྱི་བདག་མེད་རྟོགས་པར་བཞེད་དེ། འཕགས་པས་རང་བཞིན་དུ་གནས་པའི་རིགས་བདེན་སྟོང་སྤྲོས་བྲལ་ལ་གསུངས་ཤིང༌། དེ་ལ་དམིགས་ནས་འཕགས་པའི་ཡོན་ཏན་རྣམས་སྐྱེ་བར་གསུངས་པའི་ཕྱིར་དང༌། ཉི་ཁྲི་སྣང་བ་དང༌། བརྒྱད་སྟོང་འགྲེལ་ཆེན་གཉིས་ཀར་ཡང་ཆོས་དབྱིངས་ཐེག་པ་གསུམ་གའི་རིགས་སུ་འཇོག་པའི་ཤེས་བྱེད་དུ་འཕགས་པའི་གང་ཟག་ཐམས་ཅད་ནི་འདུས་མ་བྱས་ཀྱི་རབ་ཏུ་ཕྱེ་བར་གསུངས་པ་དྲངས་ལ། དེའི་དོན་ནི། འཕགས་པའི་གང་ཟག་ཐམས་ཅད་ཀྱང་བདེན་སྟོང་སྤྲོས་བྲལ་ཆོས་ཉིད་དོན་དམ་པའི་བདེན་པ་འདུས་མ་བྱས་མངོན་དུ་བྱས་པས་བཞག་པའི་ཕྱིར་ཞེས་པའི་དོན་ནོ།། སེམས་ཙམ་དུ་འགྲེལ་པ་ལས། འཛིན་པ་མི་སྤང་ཕྱིར་དང་ནི། །ཞེས་རང་རྒྱལ་གྱིས་འཛིན་པ་བདེན་མེད་དུ་མ་རྟོགས་པས། བྱང་སེམས་ཀྱི་ལམ་ལས་དམན་པ་དང༌༑ བྱང་སེམས་ཀྱིས་འཛིན་པ་བདེན་མེད་དུ་རྟོགས་པས། རང་སངས་རྒྱས་ཀྱི་ལམ་ལས་ཁྱད་པར་དུ་འཕགས་པར་གསུངས་པ་ལ། །ཤེས་པ་བདེན་མེད་དུ་ཚད་མས་གྲུབ་ལ། སེམས་ཙམ་པས་ཤེས་པ་བདེན་གྲུབ་ཏུ་ཁས་ལེན་པའི་ཕྱིར་ཞེས་པའི་རིགས་པས། རྒྱན་གྱི་དགོངས་པ་སེམས་ཙམ་དུ་བཀྲལ་བ་བཀག་གོ །སློབ་དཔོན་དབྱིག་གཉེན་ལ་སོགས་པས་རྒྱན་གྱི་དགོངས་པ་སེམས་ཙམ་དུ་འགྲེལ་པ་ཡང་ཡུམ་གྱི་མདོ་དང༌། རྩ་བ་ཤེས་རབ་ལ་སོགས་པ་སེམས་ཙམ་དུ་འགྲེལ་པ་དང་འདྲ་སྟེ། ཕུང་པོ་ལྔ་བདེན་མེད་དུ་གསུངས་པ་ཡང་ཀུན་བཏགས་ལ་དགོངས་ཤིང༌༑

གཞན་དབང་བདེན་གྲུབ་མི་འགོག་པའི་ཚུལ་རྣམས་ཀུན་བཏགས། གཞན་དབང༌། ཡོངས་གྲུབ་གསུམ་ལ་དགོངས་ནས་གསུངས་པའི་ཚུལ་དགོངས་འགྲེལ་དང༌། ཐེག་བསྡུས་ལ་སོགས་པ་ལས་གསུངས་པ་ལྟར་འགྲེལ་པར་བྱེད་དོ། ། བཞི་པ་ཇི་ལྟ་ཇི་སྙེད་མཁྱེན་པའི་ཚུལ་ནི། འཇུག་པ་ལས། ཇི་ལྟར་སྣོད་ཀྱི་དབྱེ་བས་མཁའ་ལ་དབྱེ་བ་མེད་དེ་ལྟར། །དངོས་བྱས་དབྱེ་བ་འགའ་ཡང་དེ་ཉིད་ལ་མེད་དེ་ཡི་ཕྱིར། །རོ་མཉམ་ཉིད་དུ་ཡང་དག་ཐུགས་སུ་ཆུད་པར་མཛད་གྱུར་ན། །མཁྱེན་བཟང་ཁྱོད་ཀྱིས་སྐད་ཅིག་གིས་ནི་ཤེས་བྱ་ཐུགས་སུ་ཆུད། །ཞེས་ཇི་སྐད་གསུངས་པ་བཞིན་ནོ། །འདི་ལ་རྩོད་པ་དང༌། ལན་གཉིས་ལས། དང་པོ་ནི༑ འཇུག་པ་ལས། གང་ཚེ་ཞི་བ་དེ་ཉིད་ཡིན་ན་དེ་ལ་བློ་གྲོས་འཇུག་མི་འགྱུར།། བློ་མ་ཞུགས་པར་ཤེས་བྱའི་ཡུལ་ཅན་ངེས་པར་རིགས་པའང་མ་ཡིན་ལ། །ཀུན་ནས་ཤེས་མེད་པར་ནི་ཤེས་པར་ཇི་ལྟར་ （ ༥༡བ ） འགྱུར་ཏེ་འགལ་བར་འགྱུར།། མཁྱེན་པ་མེད་པར་ཁྱོད་ཀྱིས་གཞན་ལ་འདི་ལྟའོ་ཞེས་སུ་ཞིག་སྟོན། །ཞེས་ཇི་སྐད་གསུངས་པ་ལྟ་བུའོ། །དེའི་དོན་གལ་ཏེ་དངོས་པོ་ཐམས་ཅད་རང་བཞིན་གྱིས་སྐྱེ་བ་མེད་པ་ཡིན་ཞིང༌། དེ་ཉིད་བློས་ཀྱང་ཤེས་པ་ཡིན་ནོ། །ཞེས་འཇོག་ན། བློ་ལ་དེ་ཁོ་ན་ཉིད་ཀྱི་རྣམ་པ་འཆར་རྒྱུ་མེད་པ་དང༌། 

ཡུལ་དེའི་རྣམ་པ་མ་ཤར་ན་བློ་ཡུལ་ལ་མི་འཇུག་པ་དང༌། མ་ཞུགས་ན་ཡུལ་དེ་མི་ཤེས་པ་དང༌། མ་ཤེས་ན་ཡུལ་ཅན་དེ་ཤེས་པར་འགལ་ལོ་ཞེས་སྨྲའོ། །གཉིས་པ་ནི། འཇུག་པ་ལས། གང་ཚེ་སྐྱེ་མེད་དེ་ཉིད་ཡིན་ཞིང་བློ་ཡང་སྐྱེ་བ་དང་བྲལ་བ། །དེ་ཚེ་དེ་རྣམས་སྟོན་ལས་དེ་ཡི་དེ་ཉིད་རྟོགས་པ་ལྟ་བུ་སྟེ། །ཇི་ལྟར་སེམས་ནི་གང་གི་རྣམ་པ་ཅན་དུ་འགྱུར་བ་དེ་ཡི་ཡུལ། །དེ་ཡང་ཤེས་པ་དེ་བཞིན་ཐ་སྙད་ཉེ་བར་བརྟེན་ནས་རིགས་པ་ཡིན། །ཞེས་རྣམ་པ་ཤར་བའི་སྒོ་ནས་དེ་ཁོ་ན་ཉིད་རྟོགས་པར་དཔེ་དང་བཅས་ཏེ་གསུངས་སོ། །འདི་ལ་གཉིས། ཇི་སྙེད་པ་མཁྱེན་ཚུལ་དང༌། ཇི་ལྟ་བ་མཁྱེན་ཚུལ་ལོ། །དང་པོ་ནི། རང་ལ་སྣང་བའི་ཆོས་ཅན་ཇི་སྙེད་པ་རྣམས་སོ་སོར་མ་འདྲེས་པར་རང་རང་གི་ངོ་བོ་མི་འདྲ་བའི་ཁྱད་པར་རྣམ་པ་སྣ་ཚོགས་པའི་ཚུལ་གྱིས་མཁྱེན་པའོ། །གཉིས་པ་ནི། དེ་ཁོ་ན་ཉིད་ཀྱི་ངོ་བོ་ལ་མི་འདྲ་བའི་ཁྱད་པར་མེད་པར་གཉིས་སྣང་ནུབ་པའི་ཚུལ་གྱིས་མཁྱེན་པའོ། །དེས་ན་སངས་རྒྱས་ཀྱི་ཡེ་ཤེས་སྐད་ཅིག་གཅིག་གིས་ཆོས་ཉིད་ལ་གཉིས་སྣང་ནུབ་པ་ཡིན་ཏེ། དེ་ལ་ཆོས་ཉིད་གསལ་བར་སྣང་ཞིང་སྤྲོས་བྲལ་གྱི་རྣམ་པར་རོ་གཅིག་ཏུ་མཁྱེན་ལ་ཆོས་ཉིད་ཀྱི་ངོ་བོ་ལ་མི་འདྲ་བའི་དབྱེ་བ་མེད་པའི་ཕྱིར་རོ། །ཆོས་ཅན་ལ་གཉིས་སྣང་དང་བཅས་པ་ཡིན་ཏེ། ཆོས་ཅན་དེའི་སྟེང་ན་མི་འདྲ་བའི་ཁྱད་པར་ཇི་སྙེད་ཡོད་པ་དེ་སྙེད་མ་འདྲེས་པར་སོ་སོར་སྣང་བའི་ཕྱིར་རོ༑ ༑དེ་སྐད་དུ་ཡང་མདོ་སྡེ་རྒྱན་ལས། དེ་བཞིན་ཤེས་བྱ་ཐམས་ཅད་ལ། ། སངས་རྒྱས་ཡེ་ཤེས་ཅིག་ཅར་སྣང་ཞེས་དང༌། བདེན་གཉིས་རང་འགྲེལ་ལས་ཀྱང༌༑ མཁྱེན་པའི་སྐད་ཅིག་གཅིག་གིས་ནི། །ཤེས་བྱའི་དཀྱིལ་འཁོར་ཀུན་ཁྱབ་ཅིང༌༑ ༑ཞེས་དང༌། འདིར་ཡང་མཁྱེན་བཟང་ཁྱོད་ཀྱིས་སྐད་ཅིག་གིས་ནི་ཤེས་བྱ་ཐམས་ཅད་ཐུགས་སུ་ཆུད། །ཅེས་སོ། །དེས་ན་ཇི་ལྟ་ཇི་སྙེད་མཁྱེན་པའི་སངས་རྒྱས་ཀྱི་ཡེ་ཤེས་གཉིས་ཀས་ཀྱང་ཀུན་རྫོབ་དང༌། དོན་དམ་པའི་བདེན་པ་མཁྱེན་ཚུལ་ཐ་དད་པ་ཙམ་དུ་ཟད་ཀྱི།

ཤེས་བྱ་ཐམས་ཅད་ཅིག་ཅར་དུ་སྣང་ནས་མཁྱེན་པ་ལ་ཁྱད་པར་མེད་དོ། །དེའི་ཕྱིར་བདེན་གཉིས་ལས། བཏགས་པའི་དོན་གྱིས་དབེན་པ་ཡིས། །ཇི་ལྟར་སྣང་བ་འདི་ཁོ་ན། །བརྟེན་ཏེ་སྐྱེས་པ་ཐམས་ཅད་ནི། ། ཐམས་ཅད་མཁྱེན་པས་མངོན་སུམ་གཟིགས་ཞེས་དང༌། གང་ཚེ་ཤེས་དང་ཤེས་བྱ་དང༌༑ ༑བདག་ཉིད་རྗེས་སུ་མི་མཐོང་བ། །དེ་ཚེ་མཚན་མ་མི་འབྱུང་ཕྱིར།། གནས་པ་བརྟེན་ཕྱིར་མི་བཞེངས་སོ། །ཞེས་སྣང་མི་སྣང་ཆ་གཉིས་གསུངས་པ་ཡང་ལེགས་པར་བཤད་པར་འགྱུར་རོ། །འཇུག་འགྲེལ་ལས། གལ་ཏེ་རྣམ་པ་དེ་ལྟ་བུའི་རང་བཞིན། ། （ ༥༢ན ） མཐོང་བ་མེད་པ་ཉིད་མ་ཡིན་ནམ། དེ་ཅིའི་ཕྱིར་ཇི་ལྟར་དེ་དག་གིས་གཟིགས་ཤེ་ན། ཞེས་པའི་དོན་ནི་གལ་ཏེ་གཉིས་སྣང་ཐམས་ཅད་ནུབ་པ་རྣམ་པ་དེ་ལྟ་བུའི་རང་བཞིན་ནི་མཐོང་བ་མེད་པ་ཉིད་མ་ཡིན་ནམ། དེས་ན་ཇི་ལྟར་སངས་རྒྱས་དེ་དག་གིས་དོན་དམ་བདེན་པ་གཟིགས་ཤེ་ན། དེའི་ལན་དུ། བདེན་མོད་ཀྱི། འོན་ཀྱང་མ་གཟིགས་པའི་ཚུལ་གྱིས་དེ་དག་གིས་གཟིགས་སོ་ཞེས་བརྗོད་དེ། ཞེས་གསུངས་སོ། །དེའི་དོན་ནི། སངས་རྒྱས་ཡེ་ཤེས་ཀྱིས་དོན་དམ་པ་གཉིས་སྣང་གི་ཚུལ་གྱིས་མི་གཟིགས་པ་ནི་བདེན་མོད་ཀྱི། འོན་ཀྱང་དོན་དམ་པའི་བདེན་པ་གཉིས་སུ་སྣང་བར་མ་གཟིགས་པའི་ཚུལ་གྱིས། དོན་དམ་པའི་བདེན་པ་གཉིས་སྣང་ནུབ་པའི་ཚུལ་གྱིས་གཟིགས་སོ། །འདིར་བདེན་མོད་ཀྱི་ཞེས་པའི་དོན་དེ་ལྟར་བཤད་དགོས་ཏེ། ཕྱོགས་སྔ་མའི་རྩོད་པ་དང་ཤིན་ཏུ་འབྲེལ་བའི་ཕྱིར་རོ། །ཡང་འཇུག་འགྲེལ་ལས། དངོས་པོ་བྱས་པ་ཅན་ལ་མ་རེག་པར་རང་བཞིན་འབའ་ཞིག་མངོན་སུམ་དུ་མཛད་པས། དེ་ཉིད་ཐུགས་སུ་ཆུད་པའི་ཕྱིར་སངས་རྒྱས་ཞེས་བརྗོད་དོ། །ཞེས་སངས་རྒྱས་ཀྱི་ཇི་ལྟ་བ་མཁྱེན་པའི་ཡེ་ཤེས་ཀྱིས་ཆོས་ཅན་ལ་མ་རེག་པར་ཆོས་ཉིད་འབའ་ཞིག་ཐུགས་སུ་ཆུད་པར་གསུངས་པ་མ་ཡིན་ནམ་ཞེ་ན། སྐྱོན་མེད་དེ། མཁྱེན་པ་ཙམ་ལ་དོགས་པ་གཅོད་པ་མ་ཡིན་གྱི། མཁྱེན་ཚུལ་ལ་དོགས་པ་གཅོད་པའི་ཕྱིར་རོ། །དེ་ཡང་དོན་དམ་པའི་བདེན་པ་ནི་དངོས་པོ་བྱས་པ་ཅན་ཆོས་ཅན་མཁྱེན་ཚུལ་གཉིས་སྣང་ལ་མ་རེག་པ་སྟེ།

གཉིས་སྣང་གི་ཚུལ་གྱིས་མ་ཡིན་པར་གཉིས་སྣང་ནུབ་པའི་ཚུལ་འབའ་ཞིག་གིས་མཁྱེན་ཞེས་པ་སྟེ། འབའ་ཞིག་གི་སྒྲས་གཉིས་སྣང་གི་ཚུལ་གྱིས་མཁྱེན་པ་བཀག་གོ །འདི་ལྟར་འཆད་དགོས་རྒྱུ་མཚན་ནི། རབ་རིབ་མེད་པར་མཐོང་བ་དཔེར་བྱས་ནས་དོན་དམ་པའི་བདེན་པ་གཉིས་སྣང་ནུབ་པའི་ཚུལ་གྱིས་གཟིགས་པར་ཁས་བླངས་པ་ལ། གཉིས་སྣང་ནུབ་ན་དོན་དམ་བདེན་པ་མཁྱེན་པར་འགལ་ལོ། །ཞེས་མཁྱེན་ཚུལ་ལ་བརྩད་པ་དང༌། ལན་གྱིས་ཀྱང་གཉིས་སྣང་ནུབ་ཀྱང་དོན་དམ་པའི་བདེན་པ་མཁྱེན་པ་མི་འགལ་ཞེས་ལན་འདེབས་དགོས་པའི་ཕྱིར་རོ། །དེས་ན་རྩོད་པས་ཀྱང་མཁྱེན་ཚུལ་ལ་རྩོད་པ་དང༌། ལན་གྱིས་ཀྱང༌༑ མཁྱེན་ཚུལ་གྱི་སྒོ་ནས་སྐྱོན་སྤང་བ་ཡིན་གྱི། མཁྱེན་པ་ཙམ་ལ་ནི་མ་ཡིན་ནོ༑ ༑དེས་ན་མཁྱེན་པ་མི་འགལ་ཞིང་མཁྱེན་ཚུལ་འགལ་ལོ། །རིན་པོ་ཆེ་སྡུད་པ་ལས་ཀྱང༌། གཟུགས་རྣམས་མི་མཐོང་ཚོར་བ་དག་ཀྱང་མི་མཐོང་ཞིང༌།། འདུ་ཤེས་མཐོང་བ་མེད་ལ་སེམས་དཔའ་མི་མཐོང་ཞིང༌། །གང་ལ་རྣམ་པར་ཤེས་དང་སེམས་ཡིད་མཐོང་མེད་པ། །འདི་ནི་ཆོས་མཆོག་ཡིན་ཞེས་དེ་བཞིན་གཤེགས་པས་བསྟན། །ནམ་མཁའ་མཐོང་ཞེས་སེམས་ཅན་ཚིག་ཏུ་རབ་བརྗོད་པ༑ ༑ནམ་མཁའ་ཇི་ལྟར་མཐོང་སྟེ་དཔེ་འདིར་བརྟག་པར་གྱིས། །དེ་ལྟར་ཆོས་མཐོང་བ་ཡང་དེ་བཞིན་གཤེགས་པས་བསྟན། །མཐོང་བ་དཔེ་ （ ༥༢བ ） གཞན་གྱིས་ནི་བསྙད་པར་ནུས་མ་ཡིན། །ཞེས་གསུངས་པའི་དོན་ཡང་ལེགས་པར་བཤད་པར་འགྱུར་རོ། །དེས་ན་མི་སྣང་བ་དང༌། མ་གཟིགས་པ་ཞེས་སོགས་ཀྱི་སྐབས་སུ་ཀུན་ཏུ་ཡང་སངས་རྒྱས་ཀྱི་ཡེ་ཤེས་ཀྱིས་དོན་དམ་པའི་བདེན་པ་གཉིས་སྣང་གི་ཚུལ་གྱིས་མི་གཟིགས་པ་དང༌། ཀུན་རྫོབ་བདེན་པ་གཉིས་སྣང་ནུབ་པའི་ཚུལ་གྱིས་མ་གཟིགས་པ་ལ་སོགས་པ་སྐབས་དང་སྦྱར་ཏེ་བཤད་པར་བྱའོ། ། གལ་ཏེ་མདོ་ལས། ལྷའི་བུ་དོན་དམ་པའི་བདེན་པ་ནི་རྣམ་པ་ཐམས་ཅད་ཀྱི་མཆོག་དང་ལྡན་པ་ཐམས་ཅད་མཁྱེན་པའི་ཡེ་ཤེས་ཀྱི་ཡུལ་གྱི་བར་ལས་འདས་པ་ཡིན་ཏེ། ཞེས་སངས་རྒྱས་ཀྱི་ཡེ་ཤེས་ཀྱི་ཡུལ་ལས་ཀྱང་འདས་པར་གསུངས་པ་མ་ཡིན་ནམ་ཞེ་ན།

སྐྱོན་མེད་དེ། ཇི་ལྟར་དོན་དམ་པའི་བདེན་པའོ་ཞེས་བརྗོད་པ་ལྟར་མ་ཡིན་ནོ། །ཞེས་པའི་མདོ་ཕྱི་མ་འདིས་དོན་དམ་པའི་བདེན་པ་གཉིས་སྣང་དང་བཅས་པའི་སྒོ་ནས་སངས་རྒྱས་ཀྱི་ཡུལ་མ་ཡིན་པར་གསལ་བར་བསྟན་ཏེ། རྟོག་པ་ལ་ཡུལ་སྣང་ཚུལ་ལྟར་མི་སྣང་བར་བསྟན་པའི་ཕྱིར་རོ། །འོ་ན་སངས་རྒྱས་ཀྱིས་དུས་གསུམ་མཁྱེན་པའི་ཚུལ་ཇི་ལྟ་བུ་ཞེ་ན། དེ་ལ་ཁ་ཅིག་ད་ལྟར་བ་དངོས་སུ་རྟོགས་པའི་ཤུགས་ལ་འདས་མ་འོངས་གཉིས་མཁྱེན་ཏེ། ད་ལྟར་བ་དངོས་སུ་མཁྱེན༑ འདས་མ་འོངས་གཉིས་ད་ལྟར་མངོན་སུམ་དུ་མི་མཁྱེན་ཀྱང་འདས་པ་བྱུང་ཟིན་པ་དང༌། མ་འོངས་པ་ནི་འབྱུང་འགྱུར་གྱི་ཚུལ་གྱིས་མཁྱེན་པའི་ཕྱིར་རོ།། ད་ལྟར་མངོན་སུམ་དུ་མཁྱེན་ན་ད་ལྟར་གྲུབ་པར་འགྱུར་རོ། །ཞེ་ན། སྐྱོན་མེད་དེ། མཁྱེན་དུས་དང་གྲུབ་དུས་མི་གཅིག་པའི་ཕྱིར་རོ། །དེ་ཡང་འདས་མ་འོངས་ད་ལྟར་མངོན་སུམ་དུ་མཁྱེན་ཀྱང་ད་ལྟར་གྲུབ་མི་དགོས་ཏེ། དཔེར་ན་གཞི་གཅིག་ཏུ་ཤེས་བྱ་ཐམས་ཅད་མཁྱེན་ཀྱང༌། ཤེས་བྱ་ཐམས་ཅད་གྲུབ་མི་དགོས་པ་དང༌། མཁྱེན་པའི་ས་དེར་མཁྱེན་རྒྱུའི་ཆོས་དེ་ཡོད་པའི་ངེས་པ་མེད་དོ། །དེས་ན་འདས་མ་འོངས་གཉིས་ད་ལྟར་མངོན་སུམ་དུ་མཁྱེན་པ་ཡིན་ཏེ། དཔེར་ན་སྔར་འདས་པའི་ཆོས་དེ། ད་ལྟར་མེད་ཀྱང་སྔར་འདས་པའི་དུས་དེ་ན་ཇི་ལྟར་ཡོད་པ་བཞིན་མཁྱེན་པ་དང༌། སྟོན་གྱི་དུས་སུ་ལོ་ཏོག་འབྱུང་བ་དེ། ད་ལྟར་མེད་ཀྱང་མངོན་སུམ་དུ་མཁྱེན་པ་མི་འགལ་ཏེ། ད་གཟོད་སྟོན་གྱི་དུས་སུ་ཇི་ལྟར་ཡོད་པ་བཞིན་མཁྱེན་ནོ། །དེ་ལྟ་མ་ཡིན་ན་འདས་མ་འོངས་ད་ལྟར་མངོན་སུམ་དུ་རྟོགས་ན་ཤུགས་ལ་རྟོགས་པར་འགལ་ལ། མ་རྟོགས་ན་སངས་རྒྱས་ལ་ལྐོག་གྱུར་དང༌། ཡུལ་མི་གསལ་བའི་ཚུལ་གྱིས་རྟོགས་པ་ཡོད་པར་འགྱུར་ཏེ། འདས་མ་འོངས་གཉིས་མངོན་སུམ་དུ་མ་རྟོགས་ཤིང་ད་ལྟར་བའི་ཤུགས་ལ་རྟོགས་པ་ཡིན་པའི་ཕྱིར་རོ། །དེས་ན་དུས་གསུམ་མངོན་སུམ་དུ་མཁྱེན་ནོ། །དེས་ན་སློབ་ལམ་དུ་མཉམ་རྗེས་ངོ་བོ་ཐ་དད་པར་སྐྱེ་བས་བདེན་གཉིས་ཀྱི་ཤེས་བྱ་ཐམས་ཅད་ཅིག་ཅར་དུ་མཁྱེན་པ་མི་འོང་བ་དང༌།

སངས་རྒྱས་ཀྱི་ས་རུ་སྒྲིབ་གཉིས་མ་ལུས་པར་སྤངས་ཤིང༌། （ ༥༣ན ） མཉམ་རྗེས་ངོ་བོ་གཅིག་ཏུ་སྐྱེ་བས་བདེན་གཉིས་ཀྱི་ཤེས་བྱ་ཐམས་ཅད་ཅིག་ཅར་དུ་མཁྱེན་པ་ནི་འབྲས་བུའི་སའི་ཁྱད་ཆོས་ཡིན་ནོ། ། སངས་རྒྱས་ཀྱི་སར་རྗེས་ཐོབ་ཡོད་པར་གང་ལས་ཤེས་ཤེ་ན། རྒྱུད་བླ་མ་ལས། ཤེས་རབ་ཡེ་ཤེས་རྣམ་གྲོལ་རྣམས། །གསལ་དང་འཕྲོ་དང་དག་ཕྱིར་དང༌། །ཐ་དད་མེད་ཕྱིར་འོད་དང་ཟེར། །ཉི་མའི་དཀྱིལ་འཁོར་རྣམས་དང་མཚུངས། །ཞེས་པའི་འགྲེལ་པར། དེ་ལས་སངས་རྒྱས་ཀྱི་རྒྱུད་ལ་མངའ་བའི་འཇིག་རྟེན་ལས་འདས་པ་རྣམ་པར་མི་རྟོག་པའི་ཤེས་རབ་ནི། ཤེས་བྱའི་དེ་ཁོ་ན་ཉིད་དམ་མུན་པ་སེལ་བར་ཉེ་བར་གནས་པའི་ཕྱིར་རོ། །འོད་གསལ་བ་དང་ཆོས་མཚུངས་སོ༑ ༑དེའི་རྗེས་ལ་ཐོབ་པ་ཤེས་བྱ་ཐམས་ཅད་ཀྱི་ཡེ་ཤེས་ནི་ཤེས་བྱའི་དངོས་པོ་མ་ལུས་པ་རྣམ་པ་ཐམས་ཅད་ལ་འཇུག་པས་ན་འོད་ཟེར་གྱི་དྲྭ་བ་འཕྲོ་བ་དང་ཆོས་མཚུངས་སོ། །ཞེས་གསུངས་སོ། །ཀ༣ མཇུག་མཐར་ཕྱིན་པའི་དོན་བསྟན་པ། མཉམ་མེད་བླ་མ་རྗེ་བཙུན་མཁྱེན་པའི་གཏེར།། རབ་འབྱམས་ཞིང་གི་རྡུལ་སྙེད་རྒྱལ་བ་ལ། །སྒྲུབ་པའི་མཆོད་པས་རྟག་ཏུ་དགྱེས་སླད་དུ། །མཐར་འཛིན་དགྲ་སྟེ་རང་བཞིན་མེད་པའི་ཚུལ། །འདིར་འབད་དྲི་མེད་དགེ་བའི་ཚོགས་རྣམས་ཀྱི། །རང་བཞིན་སྟོང་པས་མེད་མཐའ་རྣམ་བསལ་ཏེ། །སྣང་བས་ཡོད་པའི་མཐའ་ནི་རྣམ་པར་སྤངས། །མཐའ་གཉིས་སྤངས་པ་ཐུན་མོང་མིན་པའི་གནད༑ ༑ད་དུང་སྐྱེ་བ་ཀུན་ཏུ་རྟོགས་གྱུར་ནས། །དཔལ་ལྡན་བླ་མའི་ཞིང་གི་མཐར་སོན་ཤོག །ཅེས་སྙིགས་དུས་ཀྱི་རྒྱལ་བ་གཉིས་པ་ཐམས་ཅད་མཁྱེན་པ་བློ་བཟང་གྲགས་པའི་ཞལ་སྔ་ནས་ཀྱི་སྲོལ་ཕྱེ་བའི་ལམ་བཟང་དམ་པ་ནི། རིགས་པའི་གནས་ཕྲ་མོའི་ལམ་ནས་དྲངས་ཏེ། མཐའ་གཞན་དུ་སྲིད་པའི་གནས་བཀག་ནས་སླར་ཡང་ལམ་བཟང་པོའི་སྲོལ་ཕྱེ་བ་འདི་ནི། བདག་ཉིད་ཆེན་པོ་དེ་ཉིད་ཀྱི་ཞབས་ཀྱི་རྡུལ་སྤྱི་བོས་ལེན་པ་མདོ་ཁམས་སྟོད་པ་རྒྱལ་མཚན་བཟང་པོས་དབེན་གནས་བསམ་གཏན་གླིང་དུ་ཆོས་བར་གྱི་ཚེ་སྦྱར་བའོ།

།འདིས་ཀྱང་བསྟན་པ་རིན་པོ་ཆེ་རྒྱས་པར་བྱེད་ནུས་པར་གྱུར་ཅིག། །། ཤུ་བྃ།། །། མེས་པོའི་ཤུལ་བཞག་ལས། གུང་རུ་རྒྱལ་མཚན་བཟང་པོའི་གསུང་ཆོས་སྐོར།དབུ་མའི་སྟོང་ཐུན་བཞུགས་སོ། ། -PAGE 262--PAGE 263-