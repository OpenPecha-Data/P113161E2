དང་པོ་ལ་གཉིས། རྩ་བ་དང༌། འགྲེལ་པའོ། །འདིའི་དོན་ནི་གཞན་དབང་གི་རྣམ་ཤེས་བདེན་གྲུབ་ཡོད་ན་ཚད་མ་གང་གིས་འཇལ་ཏེ་མི་འཐད་པར་ཐལ། དེ་རང་གཞན་གང་རུང་གིས་མི་འཇལ་བའི་

（ ༦༢བ ） ཕྱིར་ཏེ། ཚུར་མཐོང་གི་མིག་ཤེས་ལྟ་བུ་གནས་གྱུར་མ་ཐོབ་པའི་སྐབས་ཀྱི་ཤེས་པ་དེ་ཤེས་པ་དེ་ཉིད་ཀྱིས་དངོས་སུ་འཛིན་པ་མི་རིགས་ཏེ། རང་ཉིད་རང་ལས་ཐ་དད་པའི་སྒོ་ནས་བྱེད་པ་འཇུག་པ་དགོས་ན་དེ་འགལ་བའི་ཕྱིར། འདི་ལྟར་རལ་གྲིའི་སོ་དང་སོར་རྩེ་སོགས་ཀྱི་དཔེ་བཞིན༑ རལ་གྲིའི་སོ་དེ་རལ་གྲིའི་སོ་དེས་གཅོད་ན་གཅོད་བྱེད་དེའི་སོ་དེ་བཅད་བྱ་དེའི་སོ་ལ་ཁ་བསྟན་ནས་གཅོད་དགོས་པ་བཞིན་དུ། ཚུར་མཐོང་གི་མིག་ཤེས་དེས་མིག་ཤེས་དེ་དངོས་སུ་འཛིན་ན། ལྟ་བྱེད་དེ་ལ་བལྟ་བྱ་དེ་སྣང་དགོས་ལ། དེ་ལྟ་ན་ལྟ་བྱེད་དེའི་མདུན་ན་བལྟ་བྱ་དེ་ཡོད་པའི་སྒོ་ནས་སྣང་དགོས་པས་སོ། ། ཤེས་པ་དེ་ཉིད་དུ་མ་ཟད། དེའི་བདག་ཉིད་དུ་གྱུར་པའི་ཤེས་པ་དེ་ལས་ཐ་དད་པས་འཛིན་པའང་མ་ཡིན་ཏེ། འོག་ཏུ་འགོག་གོ །ཤེས་པ་དོན་གཞན་གྱིས་དངོས་སུ་འཛིན་པའང་མ་ཡིན་ཏེ། གནས་གྱུར་མ་ཐོབ་པའི་སྐབས་སུ་རྣམ་རིག་དོན་གཞན་གཅིག་རྣམ་པར་རིག་པའི་སྣང་ཡུལ་ཡིན་ན་རྣམ་རིག་ཙམ་ཉིད་ཉམས་པར་འགྱུར་རོ་ཞེས་རྣམ་རིག་པ་ཁྱོད་རང་གི་ལུགས་དང་འགལ་ལོ། །རྒྱུད་གཞན་གྲུབ་པར་བཤད་ཅིང༌། ཕྱི་རོལ་དོན་གྲུབ་ཏུ་ཁྱོད་རང་གི་ལུགས་ལ་སངས་རྒྱས་ཀྱི་ཡེ་ཤེས་ལས་གཞན་གྱིས་གཞན་སེམས་མངོན་སུམ་དུ་མི་ཤེས་པར་ཁས་ལེན་པས་ཞེས་རྣམ་རིག་པའི་ལུགས་འགོག་པའི་སྐབས་སུ་བཤད་དོ། །དེ་ལ་ཁོ་ན་རེ། དོན་གཞན་གྱིས་མི་འཛིན་མོད། དེ་ལྟ་ནའང་རང་རིག་མངོན་སུམ་གྱིས་འཇལ་ལོ་ཞེ་ན༑ རང་རིག་གི་འདོད་ཚུལ་ནི་ཤེས་པ་དེ་ཉིད་ཀྱིས་དེ་ཉིད་རིག་པར་འདོད་པ་མ་ཡིན་གྱི། སྔོ་འཛིན་མིག་ཤེས་ལ་ཁོ་མྱོང་བྱེད་སྔོན་པོའི་སྣང་བ་མ་ཤར་བའི་སྔོ་འཛིན་མིག་ཤེས་ཀྱི་རྣམ་པ་ཤར་བ་གཅིག་གིས་དངོས་སུ་འཇལ་བར་འདོད་པ་སྟེ། རྟོག་གེ་འབར་བར། རྣམ་པར་ཤེས་པ་ཉིད་གཉིས་སུ་སྣང་བར་འབྱུང་སྟེ། རང་སྣང་བ་དང་ཡུལ་དུ་སྣང་བའོ། །ཡུལ་དུ་སྣང་བའི་རྣམ་པར་ཤེས་པ་ནི་ཕྱི་རོལ་གྱི་ཡུལ་གྱི་རྣམ་པར་ཡོངས་སུ་གྱུར་ནས་རང་སྣང་བའི་རྣམ་པར་ཤེས་པའི་ཡུལ་ཉིད་དུ་འགྱུར་རོ་ཞེ་ན།

ཡུལ་དུ་སྣང་བར་གྱུར་པ་ཡི། །སེམས་ཉིད་དམིགས་པར་འདོད་ཞེ་ན། །ཡུལ་དུ་སྣང་ལས་གཞན་གྱུར་པའི། །སེམས་ཉིད་ཅི་འདྲ་བ་ཞིག་སྣང༌༑ ༑གཟུགས་ལ་སོགས་པ་ （ ༦༣ན ） ཡུལ་དུ་སྣང་བ་ཉིད་བདག་གིས་རྣམ་པར་ཤེས་པའི་ངོ་བོ་ཉིད་དུ་མཐོང་གི ཡུལ་གྱི་སྣང་བ་དང་བྲལ་བའི་རང་ཉིད་དུ་སྣང་བ་ནི་མ་ཡིན་ནོ། །གང་གི་ཕྱིར་ཡུལ་གྱི་སྣང་བ་ལ་མ་ལྟོས་པའི་རྣམ་པར་ཤེས་པའི་ངོ་བོ་གཉིས་པ་ཞིག་ཡོད་ན་ནི་དེ་སྒྲུབས་ཤིག གལ་ཏེ་དེ་བསྒྲུབ་པར་བྱ་བའི་ཕྱིར་རྣམ་པར་ཤེས་པ་ནི་རང་སྣང་བ་དང་ཡུལ་དུ་སྣང་བ་ཞེས་བྱ་བ་གཉིས་ཡོད་དེ༑ རང་གི་རང་བཞིན་དུ་གནས་པ་དང་གཞན་གྱི་རྣམ་པར་འབྱུང་བ་ནི་ནོར་བུ་ཤེལ་གོང་བཞིན་ཏེ། ཇི་ལྟར་ནོར་བུ་ཤེལ་གོང་གི་ངོ་བོ་ཉིད་ནི་དང་བ་ཡིན་ལ། སྔོན་པོ་ལ་སོགས་པ་ཉེ་བར་བསྒྱུར་པའི་ཁྱད་པར་གྱིས་སྔོན་པོར་སྣང་བ་ཡང་མཚོན་པ་བཞིན་ནོ། །དེ་བཞིན་དུ་སེམས་རང་སྣང་ཡང་ཡུལ་གྱི་རྣམ་པར་ཡོངས་སུ་གྱུར་པ་ན། ཡུལ་གྱི་སྣང་བ་ཉིད་དུ་ཉེ་བར་དམིགས་པ་ཡིན་ནོ་ཞེ་ན། གང་གི་ཕྱིར་མི་འདྲ་བ་ཉེ་བར་བཀོད་པ་ཡིན་ཏེ། དེ་ཡི་རྣམ་གཉིས་གཞན་སྣང་ཕྱིར། ། ཤེལ་དང་འདྲ་བར་མི་འདོད་དོ། །གང་ཕྱིར་ཤེལ་གྱི་སྐད་ཅིག་ཉིད། ཉེ་བར་སྒྱུར་བ་བཞིན་མ་སྐྱེས། །ཞེས་གསུངས་ཏེ། ཕྱོགས་སྔས་ནི་སྔོ་འཛིན་ཤེས་པ་ལ་དེ་མ་ཐག་རྐྱེན་གྱིས་བཞག་པའི་ལག་རྗེས་ཀྱི་མྱོང་བ་གསལ་རིག་གི་ངོ་བོ་གཅིག་དང༌། དམིགས་རྐྱེན་གྱིས་བཞག་པའི་ལག་རྗེས་ཡུལ་གྱི་སྣང་བས་བསྒྱུར་པ་གཅིག་དང་གཉིས་ཡོད་པའི་དང་པོ་ནི། རང་གི་རང་བཞིན་དུ་གནས་པའི་ངོ་བོ་ཡིན་ལ། གཉིས་པ་ནི་རྐྱེན་གཞན་གྱིས་བསྒྱུར་པའི་ངོ་བོའོ། །དཔེར་ན་ཤེལ་དཀར་དང་བ་ཚོན་དང་ཕྲད་པ་ན། ཚོན་གྱིས་བསྒྱུར་པའི་སྔོར་སྣང་ཞིག་དང༌། དང་བའི་ངོ་བོ་གཅིག་སྟེ་གཉིས་ཡོད་པ་བཞིན། ཞེས་ཏེ། མདུན་ནས་བལྟས་པའི་ཚེ། སྔོན་པོར་སྣང་ལ། ལོགས་ནས་བལྟས་པའི་ཚེ་དང་བ་ཉིད་དུ་མཐོང་ངོ༌། །ཞེས་པ་ལ་མི་འདྲ་སྟེ༑

ཤེལ་ལ་དང་བ་དང་སྔོ་སོགས་སུ་སྣང་བ་རིམ་ཅན་དུ་སོ་སོར་མཐོང་བ་སྲིད་ཀྱང་སྔོན་པོར་སྣང་བ་ནི་འཁྲུལ་བ་ཡིན་གྱི་ཤེལ་གྱི་ངོ་བོ་མ་ཡིན་ནོ། །ཤེས་པ་ལ་ནི་དུས་ནམ་ཡང་སྔོར་སྣང་བོར་བའི་མྱོང་གསལ་ཉིད་དུ་མ་མཐོང་ཞེས་བཀག་སྟེ་རྒྱས་པར་ཟུར་དུ་དཔྱད་པར་བྱའོ། །མདོ་སེམས་གཉིས་ཀ་སྔོ་འཛིན་སྔོན་པོའི་རྣམ་ལྡན་དུ་སྐྱེས་པའི་དཔེར་ཤེལ་སྔོན་པོ་འགོད་ལ། དེ་རང་ （ ༦༣བ ） རིག་གིས་འཇལ་བའི་ཚེ་ཤེལ་གྱི་དཔེ་ནི་སྔོན་པོ་དང་ཕྲད་པའི་ཤེལ་འགོད་དོ། །རང་རིག་གི་མཚན་གཞི་ནི་དེ་མ་ཐག་རྐྱེན་གྱིས་བཞག་པའི་ལག་རྗེས་ཀྱི་མྱོང་གསལ་ཉིད་ལ་བྱེད་པར། རྣམ་འགྲེལ་དུ། ཅི་སྟེ་རང་དངོས་འོ་ན་དེར། །རང་ཉིད་རབ་ཏུ་གསལ་བར་འགྱུར། །ཞེས་པའི་དོན་ལ་ཞིབ་ཏུ་དཔྱད་ན་ཤེས་ལ། དེ་ལྟ་ན་རང་རིག་གིས་ཡུལ་འཇལ་ཚུལ་འདི་ནི་རང་གིས་རང་ཉིད་ཐ་དད་པའི་སྒོ་ནས་འཇལ་ཚུལ་འབའ་ཞིག་ཏུ་འགྱུར་བས་འདིའི་སྒྲུབ་བྱེད་དུ་མནའ་ཆུ་བཏུང་དགོས་སོ། །ཞེས་པ་དང༌། རལ་གྲིའི་སོ་རང་གིས་རང་གཅོད་པ་སོགས་ཀྱི་སྐྱོན་འཇུག་གི ཀུན་མཁྱེན་ཡེ་ཤེས་ཀྱིས་ཀུན་མཁྱེན་ཡེ་ཤེས་འཇལ་བ་དང༌། ཚད་མས་ཚད་མ་འཇལ་བ་སོགས་ལ་སྐྱོན་དེ་མི་འཇུག་གོ །བདེན་གཉིས་རང་འགྲེལ་གྱི་དོན་ལ་ད་དུང་དཔྱད་པར་བྱ་སྟེ༑ སྐབས་ནི་རང་གི་བདག་ཉིད་དུ་གྱུར་པའི་ཡུལ་རིག་ལ་རང་བཞིན་དུ་བྱས་པ་འགོག་པར་གསལ་བའི་ཕྱིར་རོ། །གཉིས་པ་ལ་གཉིས། རང་རིག་གིས་འཇལ་བ་ལ་དགག་པ་མདོར་བསྟན་པ་དང༌། ཚུལ་དེ་རྒྱས་པར་བཤད་པའོ། །དང་པོ་ནི། དོན་སྣང་གི་ཤེས་པ་རང་རིག་གིས་མི་འཇལ་བར་ཐལ། རང་རིག་མེད་པའི་ཕྱིར། གཉིས་པ་ལ་གཉིས། རང་རིག་སྒྲུབ་བྱེད་ཀྱི་འབྲས་རྟགས་ཡོད་པའི་ལན་དགོད། དེ་དགག་པའོ། །དང་པོ་ལ་གཉིས། སྔ་འགྲེལ། རྩ་བའོ། །དང་པོ་ནི། འདིར་བྱེ་བྲག་སྨྲ་བ་ཕྱིས་འབྱུང་གི་ཤེས་པས་མྱོང་བར་ཁས་ལེན་ལ། མདོ་སེམས་གཉིས་མྱོང་བྱ་མྱོང་བྱེད་ཅིག་ཅར་དུ་ཁས་ལེན་པས་དེའི་ཚུལ་ནི་སྒྲོན་མེ་དང་སྒྲའི་དཔེས་ཤེས་པ་ལ་ཕྱིས་ཀྱི་མྱོང་བྱེད་དོན་གཞན་མེད་པར་དུས་ཅིག་ཅར་དུ་རང་གི་བདག་ཉིད་ཀྱི་མྱོང་བྱེད་ཀྱིས་མྱོང་བར་འདོད་དོ།

།དེ་ཡང་སྒྲོན་མེ་ནི་གསལ་བའི་ངོ་བོར་སྐྱེས་པ་དང་གསལ་བྱ་ཅིག་ཅར་དུ་གསལ་བར་བྱེད་ལ། སྒྲས་ནི་རང་གི་ངོ་བོ་ཉན་ཤེས་ཀྱི་ཡུལ་དུ་སྟོན་ཅིང་དེ་དང་ཅིག་ཅར་དུ་བརྗོད་བྱའི་དོན་སྟོན་ནོ། །ཤེས་པ་ཡང་རང་གི་བདག་ཉིད་ཀྱི་མྱོང་བྱེད་ཀྱིས་རིག་པར་བྱེད་པ་དང༌། དེ་དང་ཅིག་ཅར་དུ་ཡུལ་རིག་པར་བྱེད་པ་ཡིན་ནོ། །དེའི་ཕྱིར་རང་རིག་ཡོད་དོ། །རང་རིག་མི་འདོད་པ་དེས་ཀྱང་ངེས་པར་རང་རིག་ཁས་བླངས་དགོས་ཏེ། གཞན་དུ་ན་ཡུལ་ཡུལ་ཅན་དྲན་པ་སྐྱེ་བར་མི་འགྱུར་རོ། །ཅིའི་ཕྱིར་ཞེ་ན། ཤེས་པ་དྲན་པ་མེད་པར་འགྱུར་ （ ༦༤ན ） ཏེ། ངས་མཐོང་ཞེས་ཤེས་པ་དྲན་པ་མེད་པའི་ཕྱིར། ཁྱབ་སྟེ། དྲན་པ་ནི་ཉམས་སུ་མྱོང་བའི་རྗེས་སུ་བྱེད་པའི་ཡུལ་ཅན་ཡིན་པས་སོ། །མྱོང་བའི་ཡུལ་ཅན་ཡིན་ན་ཞེས་པ་མྱོང་བ་ཡུལ་དང་དྲན་པ་དེའི་ཡུལ་ཅན་ཡིན་ན་ཞེས་པ་མིན་ནོ། །དེས་ན་རང་རིག་མེད་པར་རང་གི་བདག་ཉིད་ཀྱིས་མྱོང་བ་དེ་མི་རིགས་སོ༑ ༑ཤེས་པ་དོན་གཞན་གྱིས་མྱོང་བ་ཡང་མི་རིགས་ཏེ། ཐུག་མེད་དུ་འགྱུར་རོ།། ཕྱིས་འབྱུང་གི་ཤེས་པས་མྱོང་ངོ་ཞེ་ན། ཐུག་མེད་དང་ཡུལ་ལ་མི་འཕོ་བའི་སྐྱོན་གཉིས་གནས་ཏེ། ཚད་མདོར། ཤེས་པ་གཞན་གྱིས་ཉམས་མྱོང་ན། །ཐུག་མེད་དེ་ལའང་དྲན་པ་སྟེ། །དེ་བཞིན་ཡུལ་གཞན་ལ་འཕོ་བ། །མེད་འགྱུར་དེ་ཡང་འདོད་ཕྱིར་རོ། །ཞེས་སོགས་དང༌། རྣམ་འགྲེལ་གྱི་རིགས་པ་ལས་ཤེས་པར་བྱའོ། ། འགྱུར་གསར་འདི་ལྟར་ན། ཤེས་པ་ཡུལ་གཞན་མི་གཅོད་པར་ཡང་འགྱུར་ཏེ། ཤེས་པ་ཕྱི་མ་སྔོ་འཛིན་མྱོང་བྱེད་གཉིས་པ་སོགས་ནི་ཤེས་པ་སྔ་མའི་གཟུང་དོན་ཅན་ཡིན་པའི་ཕྱིར་དང༌། དེ་དང་དུས་གཅིག་ཏུ་སྔོ་འཛིན་སྐྱེ་ན་ཡང་མིན་ཏེ། དེ་ལྟ་ན་སྔོན་པོ་མཐོང་བའི་མིག་ཤེས་གཉིས་ཅིག་ཅར་སྐྱེ་བར་འགྱུར་ཏེ། སྔོ་འཛིན་མྱོང་བྱེད་དེ་ལ་ཡང་སྔོ་འཛིན་སྣང་བའི་ཚེ་སྔོན་པོ་ཡང་སྣང་དགོས་པའི་ཕྱིར་ཏེ། དེ་ནི་སྔོ་འཛིན་སྣང་བའི་ཤེས་པ་དོན་གཞན་ཡིན་པས་སོ། །དེ་དག་ནི། ཤེས་པ་རྣམ་གཅིག་ལྷག་པ་ཉིད།

།ཅེས་སོགས་ལས་ཤེས་སོ། །དེས་ན་སྔོན་པོ་སྣང་བའི་མྱོང་བྱེད་དེ་ནི་སྔོན་པོའི་གཟུང་རྣམ་ཅན་གྱི་རྟོག་མེད་ཀྱི་ཤེས་པ་ཡིན་པས་མིག་ཤེས་ལས་གཞན་དུ་མི་རུང་ངོ༌། །འདོད་པར་ནི་མི་ནུས་ཏེ། རྣམ་ཤེས་རིགས་མཐུན་ནི་རྒྱུད་ཅིག་ལ་རེ་རེ་བ་ཁོ་ནར་ངེས་པའི་ཕྱིར། རིགས་མཐུན་ཅིག་ཅར་མི་སྲིད་ན་ཅིག་ཅར་འབྱུང་བར་སྣང་བ་དང་འགལ་སྙམ་ནའང༌། ཅིག་ཅར་འབྱུང་བར་སྣང་བ་ནི་ཨུདྤལའི་འདབ་མ་བརྒྱ་སྐྱེན་པར་ཕུག་པའི་ཚེ་ཅིག་ཅར་ཕུག་པར་སྣང་བ་ལྟར་རིགས་མཐུན་རིམ་གྱིས་འབྱུང་ཡང་འཇུག་པ་མྱུར་བས་ཅིག་ཅར་འབྱུང་བར་སྣང་བ་ཡིན་ནོ། །ཞེས་སྦྱར་དགོས་པར་སྣང་ཡང་རིགས་མཐུན་ཅིག་ཅར་དུ་སྣང་ཚུལ་དེ་ནི་སྲིད་མཐའ་ཙམ་དུ་བྱུང་ནའང་དོགས་པ་ཤིན་ཏུ་ཆུང་བས་མདོ་སེམས་ཀྱི་གྲུབ་མཐའ་སྨྲ་བས་དགག་པར་བྱ་ （ ༦༤བ ） བའི་དོགས་པ་མིན་ནོ། །སྔོ་འཛིན་མྱོང་བྱེད་དང་སྔོ་འཛིན་ཅིག་ཅར་སྐྱེ་ན་སྐྱོན་དེ་ཡོད་ཀྱང་ཅིག་ཅར་མི་སྐྱེ་ལ། འོན་ཀྱང་ཅིག་ཅར་སྐྱེ་བར་སྣང་བ་ནི་འཇུག་པ་མྱུར་བས་སོ། །ཞེས་ཨུདྤལའི་དཔེ་དོན་སྦྱོར་ན། སྤྱིར་སྔོ་འཛིན་མྱོང་བྱེད་དང་སྔོ་འཛིན་ཅིག་ཅར་སྣང་ཡང་མྱོང་བྱེད་དོན་གཞན་དང་སྔོ་འཛིན་ཅིག་ཅར་དུ་མི་སྣང་བས་དོགས་སྤོང་དེ་འདྲ་འབྲེལ་མེད་དོ། ། སྔོ་འཛིན་ཕྱི་མ་ཕྱི་མས་སྔོ་འཛིན་སྔ་མ་སྔ་མ་མྱོང་བར་ཁས་བླངས་པ་ལ་ཡུལ་ལ་མི་འཕོ་བའི་སྐྱོན་མེད་དེ། མྱོང་བྱེད་དེ་དང་དུས་གཅིག་ཏུ་སྔོ་འཛིན་སྐྱེ་བས་སོ། ། ཞེས་སོགས་སྦྱོར་བ་མིན་ཏེ། མྱོང་བྱེད་དེས་སྔོན་པོ་འཛིན་པར་ཁས་བླངས་པ་ལ་སྔོན་པོ་ལ་མི་འཕོ་བར་ཐལ་བ་འཕེན་པར་མི་རིགས་པའི་ཕྱིར་རོ། །ནག་ཚོས། ཡུལ་གྱི་ཁྱད་པར་གཞན་ཡོངས་སུ་མི་གཅོད་པ་ཡང་ཡིན་ཏེ། ཤེས་པས་ཤེས་པ་གཞན་ཡུལ་དུ་བྱེད་པའི་ཕྱིར་དང༌། སེམས་ཅན་གྱི་རྣམ་པར་ཤེས་པ་མ་ལུས་པ་རྒྱུད་གཅིག་པ་ཉིད་དུ་ཡང་འགྱུར་བའི་ཕྱིར་རོ། །ཨདྤལའི་འདབ་མ་བརྒྱ་འབིགས་པ་བཞིན་དུ་རྣམ་པར་ཤེས་པ་མྱུར་བར་རིམ་གྱིས་འཇུག་པར་འགྱུར་བ་ན་དུས་གཅིག་ཏུ་འཇུག་པ་ལྟ་བུར་མཚོན་པར་ཡང་འགྱུར་རོ།

།ཞེས་པ་ལྟར་ན། ཕྱི་མ་གཉིས་ཐལ་སྦྱོར་དུ་སྣང་བས་འདིའི་ལྟར་ན་རྣམ་འགྲེལ་དུ། ཤེས་རིག་ཕྲེང་བ་རྗེས་འབྲེལ་ཅན། །ཞེས་སོགས་དང་འགྲིག་སྟེ། དེའང་སྔོ་འཛིན་མྱོང་བྱེད་ཀྱི་ཕྲེང་བ་སྐྱེས་པའི་ཚེ་ཕྱི་མ་སྐྱེད་བྱེད་གང༌། སྔ་བློའོ་ཞེ་ན། སྔ་བློའི་རྗེས་སུ་སྔོན་པོ་འཛིན་པའི་བློ་མེད་པར་འགྱུར་ཏེ། ཕྱི་བློས་ནི་སྔ་བློ་གཟུང་དོན་དུ་བྱེད་པའི་ཕྱིར་དང༌༑ ཕྱི་བློ་དང་དུས་གཅིག་ཏུ་སྐྱེ་བའང་སྣང་རུང་མ་དམིགས་ལ། ཕྱི་བློས་དོན་དང་བློ་གཉིས་ཀ་འཛིན་པའང་མི་རིགས་ཏེ། དེ་ལྟ་ན་ཤེས་པ་རིགས་མི་མཐུན་སྔོ་འཛིན་ནམ། གཟུགས་སྒྲ་སོགས་འཛིན་པའི་ཤེས་པ་སྦྲེལ་ནས་རྒྱུན་ལྡན་དུ་འཇུག་པ་ན་རྣམ་པར་ཤེས་པ་རྒྱུད་གཅིག་པ་སྟེ། རིགས་གཅིག་པ་ཨ་ཨི་ཞེས་བརྗོད་པའི་ཚེ་ཨི་འཛིན་གྱིས་ཨ་འཛིན་པ་དང༌། གཟུགས་འཛིན་སྒྲ་འཛིན་དུ་འགྱུར་བ་སོགས་ཀྱི་སྐྱོན་དུ་འགྱུར་བའི་ཡང་ཕྱིར་རོ། །དེ་དག་ནི། དོན་དང་ཤེས་པའི་སྣང་བ་དག །སོ་སོར་རྟོགས་པའང་ཡོད་མ་ཡིན། །ཞེས་པ་དང༌། གལ་ཏེ་བློ་གཞན་དོན་དང་ནི། （ ༦༥ན ） ཞེས་པའི་ལན་དུ། བརྗོད་གཉིས་རིམ་མིན་ཉིད་འགྱུར་ཞིང༌༑ ༑ཞེས་པར་གསལ་ཏེ། དེའི་ལྷ་དབང་བློར། ཡི་གེ་དང་ཤེས་པ་སྔ་མ་ལ་ཡོད་པའི་ཨི་སྣང་བ་དེ་ལྟར་ན་བློ་གཅིག་བརྗོད་པ་གཉིས་སུ་འགྱུར་ན། དེའང་ཡོད་པ་མ་ཡིན་ཞེས་དང༌། མིག་གི་རྣམ་པར་ཤེས་པ་འཛིན་པའི་ངང་ཚུལ་ཅན་གྱི་ཤེས་པ་ལ་གཟུགས་ཀྱི་སྣང་བ་དང་སྒྲའི་སྣང་བ་གཉིས་ཅིག་ཅར་སྣང་བར་འགྱུར་ན་སྣང་བར་འགྱུར་བ་ཡང་མ་ཡིན་ནོ། །ཞེས་སོ། །དངོས་རྒྱུ་གཟུང་དོན་ཉེ་བའི་ཚེ་སྔ་བློ་བོར་ནས་དོན་འཛིན་ནོ་ཞེ་ན། འོ་ན་འཇུག་ཤེས་རིགས་མི་མཐུན་དྲུག་གི་དངོས་རྒྱུ་ཅིག་ཅར་ཚང་བའི་ཚེ་དྲུག་ཀ་རྒྱུན་ལྡན་དུ་ཅིག་ཅར་སྐྱེ་བར་སྣང་ལ། དེའི་ཚེ་དྲུག་ཅིག་ཅར་མེད་ཀྱང་འཇུག་པ་མྱུར་བའི་རྒྱུ་མཚན་གྱིས་ཅིག་ཅར་སྣང་བར་ཐལ། དེའི་ཚེ་དྲུག་ཅིག་ཅར་མེད་ཅིང་ཅིག་ཅར་སྣང་བ་གང་ཞིག ཅིག་ཅར་སྣང་བའི་རྒྱུ་མཚན་གཞན་མེད་པའི་ཕྱིར།

ཅིག་ཅར་མེད་དེ། དེའི་ཚེ་ཤེས་པ་ཕྱི་མ་རྣམས་སྐྱེ་བའི་ཉེར་ལེན་མེད་པའི་ཕྱིར་ཏེ། དེའི་སྔ་བློ་རྣམས་ལ་མྱོང་བྱེད་མེད་པས་སོ། །མྱུར་བས་ཅིག་ཅར་སྣང་བ་ནི་ཨུདྤལའི་འདབ་མ་བརྒྱ་སྐྱེན་པར་ཕུག་པའི་ཚེ་མྱུར་བས་ཅིག་ཅར་ཕུག་པར་སྣང་བ་བཞིན་ནོ། །ཤེས་བྱ་ཆོས་ཅན། དྲུག་གི་དངོས་རྒྱུ་ཚང་བའི་ཚེ་དྲུག་པོ་ཅིག་ཅར་མེད་ཀྱང་ཨུདྤལའི་འདབ་མ་བརྒྱ་འབིགས་པ་ལྟར་མྱུར་བའི་རྒྱུ་མཚན་གྱིས་ཅིག་ཅར་སྣང་བར་ཐལ། དེའི་ཚེ་དེ་དྲུག་ཅིག་ཅར་མེད་ཅིང་དེར་སྣང་བ་གང་ཞིག དེར་སྣང་གི་རྒྱུ་མཚན་གཞན་མེད་པའི་ཕྱིར༑ དང་པོ་གྲུབ་སྟེ། དེ་དྲུག་ཅིག་ཅར་མེད་པ་གང་ཞིག དེར་སྣང་བའི་ཕྱིར། དང་པོ་གྲུབ་སྟེ། དེའི་ཚེ་དྲུག་གི་ཉེར་ལེན་མེད་པས་སོ། །མྱུར་བའི་རྒྱུ་མཚན་གྱིས་ཅིག་ཅར་སྣང་དགོས་པ་ལ། ཡི་གེའང་ཅིག་ཅར་ཐོས་པར་འགྱུར། ཞེས་སོགས་ དང༌༑ ཡིད་ཀྱི་རྟོགས་པ་འབའ་ཞིག་ལའང༌། ཞེས་སོགས་ཀྱིས་དགག་གོ ། འགྲེལ་བཤད་ཀྱི་ཅིའི་ཕྱིར་ཞེ་ན། འཇུག་པ་མྱུར་བའི་ཕྱིར་རོ། །ཞེས་གསུངས་པས་རྣམ་འགྲེལ་དུ་བཀག་པ་དང་འགལ་མོད། །འགལ་མེ་ལ་སོགས་མྱུར་འཇུག་པས༑ ༑ཞེས་མྱུར་བས་རྒྱུ་བྱེད་པར་གསུངས་ལ། འདི་ལ་མགྱོགས་པ་བཤད་ཟིན། ཞེས་སོགས་ （ ༦༥བ ） དང༌། རྣམ་ཆད་མེད་པར་འཁྲུལ་འགྱུར་ན། ཞེས་སོགས་སུ་རྒྱུན་ཅིག་ཅར་སྣང་བ་དང༌། སྐད་ཅིག་བར་མ་ཆད་དུ་སྣང་བའི་རྒྱུ་མཚན་དུ་མྱུར་བ་བཀོད་པ་ལ་དགག་པ་བསྟན་པ་མ་ཡིན་ནོ། །གལ་ཏེ་འགལ་མེ་མཐོང་བ་བཞིན༑ ༑ཞེས་པར། འཇུག་པ་མྱུར་བའི་རྒྱུ་མཚན་གྱིས་སྐད་ཅིག་སྔ་ཕྱི་བར་མ་ཆད་པ་དང༌། རྒྱུན་སོ་སོ་ཅིག་ཅར་སྣང་བ་གཉིས་ཀ་ཕྱོགས་སྔར་བཤད་དོ། ། དེ་ལྟ་ན་ནི་ཞེས་སོགས་ནི་དོན་བསྡུས་ནས་སྟོན་ཏེ། ངས་སྔོན་པོ་མཐོང་ཞེས་པའི་དྲན་པ་སྐྱེ་བས་ཡུལ་དང་ཡུལ་ཅན་མྱོང་བ་ཡོད་པར་གྲུབ་ལ། དེའི་ཡུལ་ཅན་མྱོང་བའང་རང་རིག་ལས་གཞན་དུ་མི་འཐད་པས་རང་རིག་ཡོད་ལ། དེས་ན་དེས་འཇལ་བས་གང་གིས་ཤེས་ཞེས་པའི་ལན་དུ་དེས་འཇལ་ལོ།

།ཞེས་པ་ཙམ་ཞིག་བསྟན་ནས་རྒྱས་པར་འཆད་དོ། །གཉིས་པ་ལ་གཉིས། རང་རིག་གི་སྒྲུབ་བྱེད་མེད་པས་དེས་འཇལ་བ་དགག རང་རིག་ལ་གནོད་བྱེད་ཡོད་པས་དེས་འཇལ་བ་དགག་པའོ། །དང་པོ་ལ་གཉིས༑ རང་རིག་སྒྲུབ་བྱེད་ཡོད་པ་དགག དེས་ན་རང་རིག་གིས་འཇལ་བ་དགག་པའོ། །དང་པོ་ལ་གཉིས། མྱོང་དྲན་ཁྱད་པར་བ་མེད་པས་རྒྱུ་འབྲས་སུ་མི་རུང་བས་འབྲས་རྟགས་མི་འཐད་པ། མྱོང་དྲན་ཁྱད་པར་ཡོད་ཀྱང་རྒྱུ་འབྲས་སུ་མི་རུང་བས་འབྲས་རྟགས་མི་འཐད་པའོ། །དང་པོ་ལ་གཉིས། རྩ་བ་དང་འགྲེལ་པའོ༑ ༑འདི་ལ་དྲན་པས་རང་རིག་སྒྲུབ་ན་དྲན་པ་འདི་བདེན་པའམ། བཏགས་ཙམ་ཡིན། དང་པོ་ལྟར་ན། དྲན་པའི་རྟགས་ལས་རང་རིག་མི་འགྲུབ་པར་ཐལ། རྟགས་སུ་བཀོད་པའི་དྲན་པ་བདེན་གྲུབ་མེད་པའི་ཕྱིར། གཉིས་པ་ལྟར་རོ་ཞེ་ན། དྲན་པ་ཡོད་མོད། དེ་ལྟ་ནའང་རང་རིག་གི་འབྲས་བུར་གྱུར་པའི་དྲན་པ་ཡོད་པར་ཕྱི་རྒོལ་གྱིས་ངེས་པ་མི་སྲིད་དོ། །ཅིའི་ཕྱིར་ཞེ་ན། མེ་ཡོད་ན་དེ་ལས་དུ་བ་འབྱུང་བར་ངེས་པ་བཞིན་དུ་རང་རིག་ཡོད་ན་དེ་ལས་དྲན་པ་འབྱུང་བ་ཡོད་པར་ངེས་པ་སྲིད་ནའང་རང་རིག་པ་དེ་ནི་ད་དུང་དྲན་པའི་རྒྱུར་ཕྱི་རྒོལ་ལ་མ་བསྒྲུབས་ཤིང་མི་གྲུབ་སྟེ། ངེས་ན་རང་རིག་མེད་ན་མི་འབྱུང་བའི་དྲན་པ་རང་རིག་གི་རྒྱུ་ཅན་དུ་ཕྱི་རྒོལ་གྱིས་ངེས་པ་ག་ལ་ཡོད། འབྲེལ་བ་བསྒྲུབས་ཀྱང་མི་འགྲུབ་པའི་ཚུལ་ནི་འདི་ལྟར་ཆུ་ལས་ཆུ་ཤེལ་དང་མེ་ལས་མེ་

（ ༦༦ན ） ཤེལ་བཞིན་ཏེ། ཤེལ་དེ་དག་མེད་ཀྱང་མེ་ཆུ་འབྱུང་བའི་ཕྱིར། ཞེས་སམ། ཡང་ན། གཉིས་པ་ལྟར་རོ་ཞེ་ན། དྲན་པ་ཡོད་དུ་ཆུག དེ་ལྟ་ན་ཡང་ཡུལ་ཅན་དྲན་པ་རང་རིག་གི་འབྲས་བུ་ཡིན་པའི་རྒྱུ་མཚན་གྱིས་དྲན་པས་རང་རིག་སྒྲུབ་པར་འདུག་ནའང་རང་རིག་གི་རྒྱུ་ཅན་གྱི་དྲན་པ་མི་སྲིད་དོ། ཅིའི་ཕྱིར་ཞེ་ན་མེ་ཚད་མས་གྲུབ་པ་བཞིན་དུ་ཤེས་པ་འགའ་ཞིག་གིས་རང་རིག་གྲུབ་ན་ཞེས་སམ། ནག་ཚོས། རྐྱེན་འགའ་ཞིག་ལས་རང་རིག་གྲུབ་ན་ཞེས་འབྱུང་ངོ༌། །རང་རིག་ཡོད་ན་དུ་བ་ལས་མེ་དཔོག་པ་ལྟར་ཕྱིས་ཀྱི་ཡུལ་ཅན་དྲན་པའི་སྒོ་ནས་རང་རིག་ཡོད་པར་ངེས་པར་འགྱུར་བ་ཞིག་ན། རང་རིག་པ་དེ་ནི་ད་ལྟར་མ་གྲུབ་པ་ཉིད་ཡིན་པས་རང་རིག་པའི་རྒྱུ་ཅན་ཏེ་འབྲས་བུ་རང་རིག་མེད་ན་མི་འབྱུང་བའི་འབྲེལ་བ་ཅན་གྱི་དྲན་པ་ཇི་ལྟར་འབྱུང་བར་འགྱུར་ཞེས་སོ། །ནག་ཚོས་རང་རིག་པ་དེ་ནི་དེ་ལྟར་གྲུབ་པ་མ་ཡིན་པ་ཉིད་ཡིན་པས་ཞེས་སོ། །རང་རིག་དང་ཡུལ་ཅན་དྲན་པ་འབྲེལ་བ་མེད་ཚུལ་ནི་མེ་ཆུ་དང་མེ་ཆུའི་ཤེལ་བཞིན་ནོ། །ཆུ་ཤེལ་མེད་ཀྱང་ཆུ་འབྱུང་བ་དེ་བཞིན་དུ་རང་རིག་མེད་ཀྱང་དྲན་པ་སྐྱེ་ཚུལ་སྟོན་པར་འགྱུར་རོ། །ནག་ཚོས། དེ་ལྟ་བས་རང་རིག་པའི་རྒྱུ་ཅན་གྱི་དྲན་པ་དེ་ཡོད་པ་མ་ཡིན་ཞིང༌། མེད་པས་མ་གྲུབ་པ་སྒྲུབ་པ་སྟེ། རང་རིག་པ་སྒྲུབ་པར་འདོད་པའི་དྲན་པ་ཞེས་བྱ་བ་སྒྲུབ་པ་མ་ཡིན་པས་སྨྲས་ཀྱང་སྒྲུབ་མ་ཡིན་ཏེ༑ མིག་གི་གཟུང་བྱ་ཡིན་པའི་ཕྱིར་སྒྲ་མི་རྟག་གོ་ཞེས་བྱ་བ་ལྟར་བསམས་པའོ།། ཞེས་འབྱུང་བ་བདེ་བས། རང་རིག་མེད་པ་དེ་ལྟ་བས་རང་རིག་པའི་རྒྱུ་ཅན་གྱི་དྲན་པ་དེ་ཡོད་པ་མ་ཡིན་ཞིང༌། དྲན་པ་དེ་མེད་པས་མ་གྲུབ་པ་སྒྲུབ་པ་སྟེ་རང་རིག་སྒྲུབ་བྱེད་འདོད་པའི་དྲན་པ་ཞེས་བྱ་བ་རང་རིག་སྒྲུབ་པར་ནུས་མ་ཡིན་པ་སྒྲུབ་བྱེད་དུ་སྨྲས་ཀྱང་རང་རིག་སྒྲུབ་པ་མ་ཡིན་ཏེ། སྒྲ་མི་རྟག་པ་སྒྲུབ་པ་ལ་མིག་གི་གཟུང་བྱ་བཀོད་པ་བཞིན་ནོ། །དེས་ན་རྩ་ཚིག་གི་འབྲུ་ནི།

རང་རིག་མ་གྲུབ་པ་ཕྱི་རྒོལ་བསྒྲུབ་པར་བྱ་བའི་ཕྱིར་དུ་བརྗོད་པའི་དྲན་པའི་རྟགས་ཚུལ་གསུམ་མ་གྲུབ་པ་འདི་ནི་ཞེས་སམ། སྒྲུབ་ནུས་སུ་མ་གྲུབ་པ་འདི་ནི་སྒྲུབ་པར་བྱེད་པ་ཡང་དག་མིན། །ཞེས་སྦྱར་རོ། །མ་གྲུབ་པ་འདི་ནི་ཞེས་པ་མིག་གི་གཟུང་བྱའི་དཔེ་བཀོད་པས་ཕྱོགས་ཆོས་ （ ༦༦བ ） མ་གྲུབ་པ་ལ་འཁྲུལ་བར་མི་བྱ་ཞིང༌། བདེན་པར་མ་གྲུབ་པ་ལ་སྦྱར་ན་དྲན་པ་ལ་བདེན་གཉིས་སུ་ཕྱེ་ནས་བཀག་པའི་འགྲེལ་པའི་དོན་མི་འདུས་སམ་སྙམ་མོ། །མདོ་སེམས་གཉིས་ཀྱིས་རང་རིག་ཡོད་དེ། དྲན་པ་ཡོད་པའི་ཕྱིར། ཞེས་མི་འགོད་ཀྱི། སྔོ་འཛིན་ཆོས་ཅན། ཁྱོད་མྱོང་བ་ཡོད་དེ༑ ཁྱོད་དྲན་པ་ཡོད་པའི་ཕྱིར། ཞེས་འགོད་ལ། མྱོང་བ་ཙམ་བསྒྲུབས་ནས་རང་མྱོང་དང་གཞན་མྱོང་གཉིས་སུ་ཁ་ཚོན་བཅད་ནས། གཞན་མྱོང་བཀག་སྟེ་རང་རིག་སྒྲུབ་པར་བྱེད་དོ། །འདི་ནི། དྲན་པ་ལས་ཀྱང་རང་རིག་གྲུབ་ཅེས་པར་བཀོད་པའི་རྟགས་ཡིན་ཏེ། ལྷ་དབང་བློས། ཤེས་པ་གཞན་གྱིས་རིག་ན་ནི། ཞེས་པར་གྲུབ་ཟིན་བསྒྲུབས་ཏེ་ཤེས་པ་དོན་གཞན་གྱིས་རིག་གོ་ཞེ་ན་ཞེས་འབྱུང་བའི་ཕྱིར་རོ། །དེས་ན་སྐབས་འདིར་དྲན་པས་རང་རིག་མི་འགྲུབ་ཅེས་པ་ནི། མདོ་སེམས་གཉིས་ནི་ཡུལ་ཅན་དྲན་པ་ཡོད་པའི་ཕྱིར། རང་རིག་འགྲུབ་སྟེ། ཡུལ་ཅན་དྲན་པ་ནི་རང་རིག་གི་འབྲས་བུ་ཡིན་པའི་ཕྱིར་ཞེས་སྨྲ་བ་ལ་དྲན་པ་བདེན་གྲུབ་ལ་བྱེད་ན་དྲན་པ་ཉིད་མི་གྲུབ། བཏགས་ཙམ་ལ་བྱེད་ན་དྲན་པ་རང་རིག་གི་འབྲས་བུ་ཡིན་པ་མ་གྲུབ་པས་འབྲས་བུ་ཡུལ་ཅན་དྲན་པ་ཡོད་པས་རྒྱུ་རང་རིག་ཡོད་པར་མི་འགྲུབ་ཅེས་པ་ཡིན་གྱི་རང་རིག་དང་དྲན་པ་རྟགས་ཆོས་སུ་བཀོད་པ་མི་འཐད་ཅེས་འགོག་པ་མིན་ནོ། །ཤེས་པས་རིག་པ་ལ་རང་གཞན་གྱིས་རིག་པ་གཉིས་སུ་ཁ་ཚོན་ཆོད་ཀྱང་རང་རིག་གིས་རིག་པ་དང༌། དོན་གཞན་གྱི་ཤེས་པས་རིག་པ་གཉིས་སུ་ཁ་ཚོན་མ་ཆོད་དེ། རང་རིག་གི་འདོད་ཚུལ་ནི་རང་གིས་རང་ཐ་དད་པའི་སྒོ་ནས་འཇལ་བར་ཟད་དེ། མྱོང་བྱ་མྱོང་བྱེད་ཐ་དད་དུ་འདོད་ལ།

ཡུལ་གྱི་ཁ་མ་བསྒྱུར་བའི་མྱོང་གསལ་དེ་རང་རིག་གི་རིག་བྱར་འདོད་ཅིང༌། རང་རིག་གི་མཚན་གཞི་ནི་དེ་མ་ཐག་རྐྱེན་གྱིས་བཞག་པའི་ལག་རྗེས་མྱོང་གསལ་ལས་གཞན་དུ་གཟུང་དུ་མེད་དེ། ཅི་སྟེ་རང་དངོས་འོ་ན་དེ། །རང་ཉིད་རབ་ཏུ་གསལ་བར་འགྱུར། །ཞེས་དང༌། དེ་ལྟར་བློ་ལ་བླཽ་འདོད་ན། །བླཽ་ནི་རང་ཉིད་རིག་པར་གྲུབ༑ ༑ཅེས་འབྱུང་བའི་ཕྱིར་རོ། །དེ་འདྲའི་རང་རིག་ཡོད་ཚུལ་ནི་མི་འགྲུབ་སྟེ། ཡིད་ཅི་ཙམ་གཏད་ཀྱང་རང་གིས་རང་ཐ་དད་པའི་སྒོ་ནས་མྱོང་བའི་ཚུལ་དུ་ཟད་པས་རི་བོང་རྭའི་གཉེར་མ་བགྲང་བ་དང་ （ ༦༧ན ） འདྲ་བའི་ཕྱིར་ཏེ། རལ་གྲིའི་སོ་རང་གིས་རང་གཅོད་ན་ཐ་དད་པའི་བྱ་བྱེད་དུ་འགྱུར་བའི་ཕྱིར་རོ། །རང་རིག་མེད་པའི་ཚུལ་ནི་དཔེ་དོན་སྦྱར་ཏེ་བཀག་ཟིན་པ་ཉིད་ཡིན་ཞིང༌། བྱེད་པོ་ལས་དང་ཞེས་པར་འོག་ཏུ་འགོག་པའི་ཕྱིར་དང༌། དྲན་པའི་དྲན་པ་ཞེས་པས། དྲན་པས་སྔར་གྱི་ཡུལ་མྱོང་བ་དྲན་པར་མི་རིགས་ཏེ། ཞེས་ཡུལ་གཅིག་པའི་དྲན་པ་འབྱུང་བ་འགལ་ཞེས་པའོ། །མར་མེ་རང་གིས་རང་གསལ་ན། མུན་པ་རང་གིས་རང་སྒྲིབ་པ་སོགས་ཀྱི་སྐྱོན་རྩ་ཤེར་བཀོད་པ་ཉིད་དོ། །བདེན་གཉིས་རང་འགྲེལ་དུ་འདིའི་སྒྲུབ་བྱེད་དུ་མནའ་ཆུ་འཐུང་དགོས་བཤད་པ་ཡང་སྔར་བཤད་པའི་འདོད་ཚུལ་དེ་ལ་ཟེར་གྱི་ཚད་མས་ཚད་མ་རིག་པ་སོགས་ལ་མིན་པས་ལེགས་པར་ཕྱེད་པར་བྱའོ། །བྱེ་སྨྲས་དགག་ཡུལ་གྱི་རང་རིག་ནི་རང་གི་རང་རིག་པ་ཉིད་ཡིན་ཏེ། ཀུན་མཁྱེན་ཡེ་ཤེས་རང་གིས་རང་མི་རིག་པར་འདོད་པའི་ཕྱིར་རོ། །གཉིས་པ་མྱོང་དྲན་ཁྱད་པར་ཡོད་ཀྱང་རྒྱུ་འབྲས་སུ་མི་འཐད་པས་འབྲས་རྟགས་སུ་མི་རུང་བ་ལ་གཉིས། གཞན་ལུགས་ལ་དྲན་པ་སྐྱེ་བ་འགལ་བར་བསྟན་པ་དང༌། རང་ལུགས་ལ་མི་མཚུངས་པར་བསྟན་པའོ། །དང་པོ་ལ་གསུམ། མཚམས་སྦྱར་བ། རྩ་བ། འགྲེལ་པའོ། །འདི་ལ་གཉིས། འབྲེལ་བ་མེད་ཚུལ་གཞན་རྒྱུད་དང་མཚུངས་པས་དགག་པ་དང༌། གཞན་རྒྱུད་དང་མི་མཚུངས་པའི་ལན་དགག་པའོ། །དང་པོ་ནི།

ཡུལ་མྱོང་དང་རང་རིག་གྲུབ་ཏུ་ཆུག་མོད། ཤེས་བྱ་ཆོས་ཅན། ལྷས་སྦྱིན་གྱི་རྒྱུད་ལ་ཡུལ་ཡུལ་ཅན་གྱི་དྲན་པ་སྐྱེ་བ་མི་རིགས་པར་ཐལ༑ ལྷས་སྦྱིན་གྱིས་ངས་སྔར་སྔོན་པོ་མཐོང་སྙམ་པའི་དྲན་པ་དང༌། སྔོན་པོ་མྱོང་བའི་ཤེས་པ་གཉིས་རང་བཞིན་གྱིས་གྲུབ་པའི་གཞན་ཡིན་པའི་ཕྱིར། རྟགས། དཔེར་ན་བྱམས་པས་མྱོང་ཡང་ཉེར་སྦས་ཀྱིས་དེ་མ་མྱོང་ན། དེའི་རྒྱུད་ལ་དེ་དྲན་པ་མི་འབྱུང་བ་བཞིན། དེ་ཉིད་འཆད་པ་ནི། འདི་ལྟར་བྱམས་པའི་ཤེས་པའི་རང་རིག་པ་དང༌། ཡུལ་མྱོང་བ་ནི་སྔར་ཉེར་སྦས་ཀྱིས་མ་མྱོང་བས། ཕྱིས་ཉེར་སྦས་ཀྱིས་ཤེས་པས་དྲན་པ་མ་ཡིན་པ་དེ་བཞིན་དུ་རྒྱུད་གཅིག་གིས་མྱོང་ཡང་མ་ཤེས་པ་སྟེ་མ་མྱོང་བའི་རྒྱུད་གཞན་ལ་དྲན་པ་སྐྱེས་པ་ལྟར་ཞེས་ཏེ། དེ་ནི་རི་རྭའི་རྣོ་རྟུལ་ལྟར་ཞེས་པའམ། རྣམ་ （ ༦༧བ ） འགྲེལ་དུ། གཞན་གྱིས་ཉམས་སུ་མྱོང་བ་བཞིན༑ ༑ཞེས་པ་དང་འདྲ་བས། སྐྱེས་པ་ལྟར་ཞེས་འབྱུང་ཡང༌། མ་སྐྱེས་པ་ལྟར་ཞེས་པའི་དོན་ནོ། །དེས་ན་རྒྱུད་གཞན་གྱིས་མྱོང་བ་ལས་རྒྱུད་གཞན་གྱི་དྲན་པ་མི་སྐྱེ་བ་ལྟར། ལྷས་སྦྱིན་གྱི་མྱོང་དྲན་གཉིས་ཀྱང་རང་བཞིན་གྱིས་གཞན་ཡིན་པའི་ཕྱིར་ན་ལྷས་སྦྱིན་རང་གི་རྒྱུད་དུ་གཏོགས་པའི་རྣམ་པར་ཤེས་དུས་ཕྱིས་བྱུང་བས་ཀྱང་དེའི་སྔར་དེ་དང་རྒྱུད་གཅིག་པའི་ཤེས་པས་ཤེས་པ་དང་དོན་དག་ཉམས་སུ་མ་མྱོང་བའི་ཕྱིར་ཤེས་པ་དང་དོན་དྲན་པར་མི་འགྱུར་རོ། །གཉིས་པ་ནི། དཔེ་དོན་མི་མཚུངས་པའི་ལན་དགོད་པ་དང༌། དེ་དགག་པའོ༑ ༑དང་པོ་ནི་ཁོ་ན་རེ། དཔེ་དོན་མི་མཚུངས་ཏེ། ཅི་སྟེ་རྒྱུད་གཅིག་ཏུ་གཏོགས་པ་རྣམས་ལ་རྒྱུ་དང་འབྲས་བུའི་དངོས་པོ་གནས་པའི་ཕྱིར་ལྷས་སྦྱིན་གྱི་རྒྱུད་ཀྱི་མྱོང་བ་ལས་དྲན་པ་སྐྱེ་བ་ཡོད་པར་འགྱུར་གྱི། བྱམས་པ་དང་ཉེར་སྦས་གཉིས་རྒྱུད་གཞན་ཡིན་པས་དེ་ལྟར་མིན་ནོ་སྙམ་དུ་སེམས་ན། གཉིས་པ་ནི། ཚིག་དོན་སླ་ལ། ལྷས་སྦྱིན་གྱི་རྒྱུད་ཀྱི་མྱོང་དྲན་ཆོས་ཅན། རྒྱུད་གཅིག་པ་དང་ཡུལ་གཅིག་པའི་རྒྱུ་འབྲས་སུ་མི་རུང་བར་ཐལ།

རང་བཞིན་གྱིས་གཞན་ཡིན་པའི་ཕྱིར། གཉིས་པ་རང་ལུགས་ལ་མི་མཚུངས་པའི་ལན་བསྟན་པ་ལ་གཉིས། མཚམས་སྦྱར་བ་དང༌། དོན་བཤད་པའོ། །དང་པོ་ནི། རང་བཞིན་གྱིས་གཞན་དུ་གྱུར་པ་ལ་རྒྱུད་གཞན་གྱི་མྱོང་དྲན་ལྟར་རྒྱུད་གཅིག་པ་མི་རུང་བས་སྔར་མྱོང་བའི་ཡུལ་དྲན་པ་སྐྱེ་བ་མི་རིགས་ན། དབུ་མ་བ་ཁྱོད་རང་ལྟར་ན་མྱོང་རྗེས་སུ་དེ་དང་ཡུལ་གཅིག་པའི་དྲན་པ་སྐྱེ་བ་ཇི་ལྟར་ཡིན་ཏེ་དེ་འགལ་ཏེ། རང་རིག་མེད་ཅིང་མྱོང་དྲན་རང་བཞིན་གྱིས་གཞན་ཡིན་པས་རྒྱུད་གཅིག་པ་མི་རུང་བའི་ཕྱིར་རོ་ཞེ་ན༑ བསྡུས་ན། ཤེས་བྱ་ཆོས་ཅན། ལྷས་སྦྱིན་གྱི་རྒྱུད་ཀྱི་མྱོང་དྲན་རྒྱུད་གཅིག་ཏུ་གཏོགས་པ་དང་ཡུལ་གཅིག་ལ་འཇུག་པའི་རྒྱུ་འབྲས་སུ་མི་རུང་བར་ཐལ། དེའི་དེ་གཉིས་རང་བཞིན་གྱིས་གཞན་ཡིན་པའི་ཕྱིར་ཞེ་ན། ཛ་ཡར། ཁྱོད་ཀྱི་ལྟར་ན་ཞེས་བྱ་བ་ནི། གལ་ཏེ་ངོ་བོ་གཞན་ཡིན་པའི་ཕྱིར་དྲན་པ་མི་རིགས་ན་ཞེས་རྩོད་པར་བྱས་སོ། །གཉིས་པ་ལ་གཉིས། རྩ་བ་དང་འགྲེལ་པའོ། །དང་པོ་ནི། ལྷས་སྦྱིན་ཆོས་ཅན། ཁྱོད་ཀྱི་ （ ༦༨ན ） རྒྱུད་ཀྱི་མྱོང་དྲན་གཉིས་རང་བཞིན་གྱིས་གཞན་ཡིན་པའི་རྒྱུ་མཚན་གྱིས་དེ་གཉིས་རྒྱུད་གཅིག་པ་དང་ཡུལ་གཅིག་ལ་འཇུག་པའི་རྒྱུ་འབྲས་སུ་མི་རུང་བའི་སྐྱོན་མེད་པར་ཐལ། ཁྱོད་ཀྱི་རྒྱུད་ཀྱི་སྔོན་པོ་མྱོང་བའི་ཤེས་པ་དང་དེའི་རྗེས་ཀྱི་སྔོན་པོ་དང་སྔོ་འཛིན་དྲན་པའི་ཤེས་པ་རང་བཞིན་གྱིས་གཞན་དུ་མེད་པའི་ཕྱིར། ཡུལ་གཅིག་ལ་འཇུག་ཚུལ་ནི་ངས་སྔར་སྔོན་པོ་མཐོང་ཞེས་དྲན་པའོ། །དྲན་པ་ཆོས་ཅན། མྱོང་བ་ལས་ཁྱོད་ཀྱི་སྐྱེ་ཚུལ་བཏགས་པ་ཙམ་དུ་གྲུབ་སྟཻ། མྱོང་བ་ལས་ཁྱོད་ཀྱི་སྐྱེ་བ་ཡོད། དེ་དཔྱད་ན་མེད་པའི་ཕྱིར་ཏེ། ཁྱོད་དང་བདག་གཞན་གང་རུང་གི་མྱོང་བ་ལས་ཁྱོད་སྐྱེ་བ་མི་འཐད་པའི་ཕྱིར། གཉིས་པ་ལ་གཉིས། རང་བཞིན་གཞན་དུ་མེད་པས་དྲན་པ་སྐྱེ་བ་མི་འགལ་བར་བསྟན་པ་དང༌། དྲན་པ་སྐྱེ་ཚུལ་ཐ་སྙད་ཙམ་དུ་བསྟན་པའོ། །དང་པོ་ནི།

ཡུལ་སྔོན་པོ་མྱོང་བའི་ཤེས་པ་ལས་ངས་སྔར་སྔོན་པོ་མཐོང་ཞེས་པའི་དྲན་པ་རང་བཞིན་གྱིས་གཞན་ཉིད་དུ་ཇི་ལྟར་མེད་པའི་ཚུལ་དེ་ལྟ་ནི་སྔར་གཞན་སྐྱེ་འགོག་པའི་རིགས་པས་བཤད་ཟིན་ཅིང༌། དེར་མ་ཟད་རང་བཞིན་གྱིས་གཞན་དུ་འཛིན་པ་འཇིག་རྟེན་པའི་བློ་ལ་མེད་པ་ཡང༌། གང་ཕྱིར་འཇིག་རྟེན་ཞེས་སོགས་ཀྱི་རིགས་པས་བཤད་ཟིན་ཏོ། །དེས་ན་གང་གི་ཕྱིར་ཡུལ་མྱོང་བའི་ཤེས་པ་ལས་ཡུལ་གྱི་དྲན་པ་རང་བཞིན་གྱིས་གཞན་ཉིད་དུ་ཡོད་པ་མ་ཡིན་པ་དེའི་ཕྱིར། གང་ཡུལ་ཉམས་སུ་མྱོང་བའི་ཤེས་པས་མྱོང་བའི་ཡུལ་དེ་དེ་དང་རྒྱུད་གཅིག་པའི་ཡུལ་དྲན་པའི་ཤེས་པས་མྱོང་བ་མ་ཡིན་པ་མ་ཡིན་པས་དྲན་པ་ཡུལ་མྱོང་བའི་ཤེས་པའི་ཡུལ་དང་ལྡན་པར་འབྱུང་བ་སྟེ། སྔར་ཡུལ་སྔོན་པོ་མཐོང་ངོ་ཞེས་བྱ་བར་འགྱུར་རོ། །ཞེས་པའོ།། ཡུལ་གཅིག་པའི་ཡུལ་མྱོང་དྲན་པ་འབྱུང་ཚུལ་ལོ། །ཡང་ཡུལ་མྱོང་བའི་ཤེས་པ་ལས་ཡུལ་ཅན་དྲན་པའི་ཤེས་པ་རང་བཞིན་གྱིས་གཞན་མ་ཡིན་པའི་ཕྱིར། གང་ཡུལ་ཉམས་སུ་མྱོང་བའི་ཤེས་པས་ཡོངས་སུ་བཅད་པ་གང་ཡིན་པའི་ཡུལ་ཅན་དེ་ཡུལ་ཅན་དྲན་པའི་ཤེས་པས་ཡོངས་སུ་མ་བཅད་པ་མ་ཡིན་པས་དྲན་པ་དེ་ཡུལ་ཅན་མྱོང་བའི་ཤེས་པའི་ཡུལ་དང་ལྡན་པར་འབྱུང་སྟེ། འབྱུང་ཚུལ་དེའང་བདག་གིས་སྔར་མཐོང་ངོ་ཞེས་བྱ་བར་འགྱུར་རོ། །ཞེས་པའོ། །ཡུལ་དང་ཡུལ་ཅན་གཉིས་ཀ་ཤེས་པས་མཐོང་བ་ （ ༦༨བ ） ཡིན་ཡང་དྲན་ཚུལ་ལ་ངས་མཐོང་ཞེས་པ་འོང་བ་ནི་ལག་པ་ན་བ་ན་ང་ན་བར་འཇོག་ནུས་པ་ལྟར་ཡིན་ནོ། །འདིས་ཡུལ་གཅིག་པའི་ཡུལ་ཅན་གྱི་མྱོང་དྲན་འབྱུང་ཚུལ་ལོ། །རྩ་འགྲེལ་གཉིས་ཀར། མྱོང་བ་ནི་ཡུལ་མྱོང་ལ་བྱེ་བྲག་ཏུ་བཀར་ནས་བཤད་ཅིང༌། དྲན་པ་ནི་བྱེ་བྲག་ཏུ་མ་བཤད་པར་སྤྱིར་བཤད་ལ། དྲན་པ་སྐྱེ་ཚུལ་ལ་ཡུལ་གྱི་དྲན་པ་སྐྱེ་ཚུལ་དང་ཡུལ་ཅན་གྱི་དྲན་པ་སྐྱེ་ཚུལ་སོ་སོར་ཕྱེ་ནས་བྱེ་བྲག་ཏུ་བཀར་ཏེ་བཤད་ལ། ཡུལ་གྱི་མྱོང་དྲན་ཡུལ་གཅིག་ལ་འཇུག་ཚུལ་ལ། མྱོང་བས་མྱོང་བ་དེ་དྲན་པའི་ཤེས་པས་མྱོང་བ་མ་ཡིན་པ་མ་ཡིན་ཞེས་མྱོང་བ་ཞེས་སྦྱར་ཞིང༌།

ཡུལ་ཅན་གྱི་མྱོང་དྲན་ཡུལ་གཅིག་ལ་འཇུག་ཚུལ་ལ། མྱོང་བའི་ཤེས་པས་བཅད་པ་གང་ཡིན་པ་དེ་ནི་དྲན་པས་མ་བཅད་པ་མ་ཡིན་ནོ། །ཞེས་བཅད་པ་ཞེས་སྦྱར་རོ། །མྱོང་བཅད་ཀྱི་ཁྱད་པར་འདིའི་དོན་ནི། སྔོ་འཛིན་གྱིས་སྔོན་པོ་འཇལ་བ་ནི་སྔོན་པོའི་རྣམ་པ་ཤར་བའི་སྒོ་ནས་སྔོན་པོ་འཇལ་བས་སྔོན་པོ་དངོས་སུ་རྟོགས་ལ་སྔོ་འཛིན་གྱི་འཇལ་བྱེད་ནི་རང་རིག་མིན་གྱི་སྔོ་འཛིན་ཉིད་ཡིན་ལ། དེའང་སྔོ་འཛིན་གྱི་རྣམ་པ་ཤར་བའི་སྒོ་ནས་སྔོ་འཛིན་རྟོགས་པར་མི་འཇོག་གི སྔོན་པོའི་རྣམ་པ་ཤར་བ་ཉིད་ཀྱི་སྒོ་ནས་སྔོ་འཛིན་རྟོགས་པར་འཇོག་པས། སྔོ་འཛིན་མངོན་སུམ་གྱིས་སྔོན་པོ་དང་སྔོ་འཛིན་གཉིས་ཀ་རྟོགས་པར་འདྲ་བ་ལ་རྣམ་པ་ཤར་མ་ཤར་གྱི་ཁྱད་པར་ཡོད་པས་སྔོན་པོ་དངོས་སུ་རྟོགས་སྔོ་འཛིན་ཤུགས་ལ་རྟོགས་པའི་ཁྱད་པར་ཡོད་པས་ཡུལ་མྱོང་དྲན་ལ་མྱོང་བ་ཞེས་དང༌། ཡུལ་ཅན་གྱི་མྱོང་དྲན་ལ་བཅད་པ་ཞེས་གསུངས་སོ། །ཞེས་རྗེ་ཐམས་ཅད་མཁྱེན་པའི་གསུང་སྒྲོས་ལས་འབྱུང་ལ། ཊཱིཀ་ཆེན་དུ་ནི་དེ་ལྟར་མྱོང་བཅད་ཀྱི་ཁྱད་པར་ལས་འདི་ཐོན་གསུང་བ་གསལ་པོར་སྦྱར་བ་མེད་ཀྱང་མྱོང་བཅད་ཀྱི་ཁྱད་པར་དངོས་སུ་མཐོང་བ་དང༌། རྟོགས་པ་ཙམ་ལ་གསལ་ཞིང༌། དབང་པོའི་མངོན་སུམ་དེ་རང་རིག་གིས་མི་མྱོང་བར་དབང་མངོན་རང་ཉིད་ཀྱིས་རྟོགས་ལ། རྟོགས་ཚུལ་ཡང་སྔོ་སོགས་ཀྱི་རྣམ་པ་ཤར་བའི་སྒོ་ནས་གཞལ་བྱ་སྔོ་སོགས་གྲུབ་པ་ཉིད་ཀྱིས་དབང་མངོན་དེ་རྟོགས་པར་བཤད་པས་ཤུགས་རྟོགས་སུ་གསལ་ཞིང༌། རྗེས་འབྲང་གཞན་རྣམས་ཀྱང་དེ་བཞིན་དུ་འཆད་ལ། མཁས་གྲུབ་ཆོས་རྗེས་ནི་གཞན་དུ་འཆད་དོ། ། （ ༦༩ན ） དེས་ན་རྩ་འགྲེལ་གཉིས་ཀར་མྱོང་བ་ཡུལ་མྱོང་བ་ལ་བྱེ་བྲག་ཏུ་བཀར་ཞིང་དྲན་པ་ལ་གཉིས་ཀ་བཤད་པ་དང༌། ཉམས་སུ་མྱོང་བའི་ཤེས་པས་ཡོངས་སུ་བཅད་པ་གང་ཡིན་པ་དེ་ཞེས་ཡུལ་ཅན་མྱོང་བ་འཆད་པའི་ཐད་དུ་ཡུལ་མྱོང་ཉིད་བཤད་པའང༌། ཡུལ་མྱོང་བ་ཉིད་ཀྱིས་ཡུལ་ཅན་རྟོགས་ཀྱི་ཡུལ་ཅན་མྱོང་བ་ཟུར་པ་མེད་པས་ཡིན་པར་སེམས་སོ།

།ཊཱི་ཀར་སྔར་གྱི་མྱོང་བས་བཅད་པ་དེ་ཉིད་དྲན་པས་ཀྱང་གཅོད་པའི་ཡུལ་གཅིག་པའི་དབང་གིས་བྱམས་འདི་སྔར་ཡང་ངས་མཐོང་ཞེས་དྲན་པ་སྐྱེའོ་ཞེས་པའི་དོན་དུ་བསམས་ནས། ཡུལ་ཅན་དྲན་པ་སྐྱེ་བའི་སྒྲུབ་བྱེད་དུ་དྲན་མྱོང་ཡུལ་གཅིག་པ་འགོད་པ་ནི་མིན་ཏེ། འདི་ནི་འགྲེལ་པའི་ཉམས་སུ་མྱོང་བའི་ཤེས་པས་ཡོངས་སུ་བཅད་པ་གང་ཡིན་པ་དེ་དྲན་པས་ཡོངས་སུ་མ་བཅད་པ་མ་ཡིན་པས་བདག་གིས་མཐོང་ངོ་ཞེས་བྱ་བ་ཡང་འགྱུར་རོ། །ཞེས་པའི་དོན་བསྡུས་པ་ཡིན་ལ། འགྲེལ་པར་སོ་སོར་སྦྱར། རྩ་བར། ང་ཡིས་མཐོང་སྙམ་དྲན་འགྱུར་ཏེ།། ཞེས་པའི་དོན་ལ་ཡུལ་དྲན་པ་དང༌། ཡུལ་ཅན་དྲན་པ་སྐྱེ་ཚུལ་གཉིས་བཤད་པའི་ཕྱི་མ་ཡིན་པས། དེའི་དོན་ཊཱིཀྐར་སྦྱོར་བ་ན། དངོས་སྨྲ་བ་དག་གི་འདོད་ཚུལ་ལྟར་རང་རིག་གི་དབང་གིས་ཡུལ་ཅན་དྲན་པ་མིན་གྱི། སྔར་གྱི་ཡུལ་མྱོང་གིས་གཞལ་བའི་ཡུལ་ཅན་དེ་དྲན་པས་འཇལ་བའི་ཡུལ་ཅན་གྱི་མྱོང་དྲན་ཡུལ་གཅིག་པའི་དབང་གིས་ཞེས་སྤྱིར་སྦྱར་ནས། བྱེ་བྲག་པ་དྲན་ཚུལ་ལ་སྦྱར་བའི་ཚེ་བྱམས་པ་འདི་སྔར་ཡང་ངས་མཐོང་ཞེས་དྲན་པ་སྐྱེའོ་ཞེས་པ་ཡིན་པས། སྤྱི་དང་བྱེ་བྲག་གི་ཁྱད་པར་མ་གཏོགས་ཡུལ་གཅིག་ལ་འཇུག་པའི་ཡུལ་ཅན་གྱི་དྲན་པ་སྐྱེ་ཚུལ་ཉིད་བཤད་པ་ཡིན་ལ། དེ་དག་གི་རྟགས་སུ་སྦྱར་རྒྱུ་ནི། དྲན་པ་འདི་གཞན་ང་ལ་ཡོད་མིན་པ། །ཞེས་པའི་དོན་སྦྱར་རྒྱུ་ཡིན་པར་རྩ་འགྲེལ་གཉིས་ཀར་ཤིན་ཏུ་གསལ་ཞིང་ཊཱིཀྐར་ཡང་འབྲུ་ནོན་གྱི་སྐབས་སུ་སྦྱར་ཟིན་ཏོ། །སྦྱོར་བ་སོ་སོར་བཀོད་ན། ཤེས་བྱ་ཆོས་ཅན། ལྷས་སྦྱིན་གྱི་རྒྱུད་ཀྱི་ཡུལ་གྱི་མྱོང་དྲན་རང་བཞིན་གྱིས་གཞན་ཡིན་པའི་རྒྱུ་མཚན་གྱིས་ཡུལ་གྱི་མྱོང་བ་དང་རྒྱུད་ཡུལ་གཅིག་པའི་དྲན་པ་སྐྱེ་བ་མི་འགལ་ཏེ། ལྷས་སྦྱིན་གྱི་རྒྱུད་ཀྱི་ཡུལ་གྱི་མྱོང་དྲན་རང་བཞིན་གྱིས་གཞན་མིན་པའི་ཕྱིར་ཏེ། དེ་ཉིད་རང་བཞིན་གྱིས་

（ ༦༩བ ） གཞན་ཡིན་པ་བཤད་ཟིན་གྱི་གཞན་སྐྱེ་བ་འགོག་པའི་རིགས་པས་ཁེགས་པའི་ཕྱིར། ཤེས་བྱ་ཆོས་ཅན། ལྷས་སྦྱིན་གྱི་རྒྱུད་ཀྱི་ཡུལ་ཅན་གྱི་མྱོང་དྲན་རང་བཞིན་གྱིས་གཞན་ཡིན་པའི་རྒྱུ་མཚན་གྱིས་ཡུལ་ཅན་གྱི་མྱོང་བ་དང་རྒྱུད་ཡུལ་གཅིག་པའི་དྲན་པ་སྐྱེ་བ་མི་འགལ་ཏེ། ལྷས་སྦྱིན་གྱི་རྒྱུད་ཀྱི་ཡུལ་ཅན་གྱི་མྱོང་དྲན་རང་བཞིན་གྱིས་གཞན་མིན་པའི་ཕྱིར་ཏེ༑ དེ་ཉིད་རང་བཞིན་གྱིས་གཞན་ཡིན་པ་བཤད་ཟིན་གྱི་གཞན་སྐྱེ་འགོག་པའི་རིགས་པས་ཁེགས་པའི་ཕྱིར། རྒྱུད་དང་ཡུལ་གཅིག་པའི་དྲན་པ་གཉིས་ནི་རིམ་བཞིན་དུ་སྔར་སྔོན་པོ་མཐོང་སྙམ་པ་དང༌། ངས་སྔར་མཐོང་སྙམ་པ་ཡིན་པར་དངོས་སྨྲ་བའི་འདོད་ཚུལ་འཆད་པའི་སྐབས་སུ་གོང་དུ་འགྲེལ་པར་གསལ་བར་སྦྱར་ཡང་འདིར་རང་ལུགས་ཀྱི་སྐབས་སུ་དེ་ལྟར་སོ་སོར་ཕྱེ་བ་མེད་ཅིང་ངས་སྔོན་པོ་མཐོང་ཞེས་པ་ཉིད་ཡིན་ནོ། །ངས་ཞེས་པ་ནི་སྔོ་འཛིན་ལ་ཟེར་བ་མིན་ནོ། ། དེས་ན་ཡུལ་ཅན་མྱོང་བ་ནི་ཡུལ་མྱོང་ཉིད་ཡིན་ཅིང༌། ངས་སྔར་སྔོན་པོ་མཐོང་སྙམ་པ་ལས་གཉིས་ཀ་དྲན་པར་འགྱུར་རོ། །ཕྱོགས་གཅིག་ཏུ་བསྡུས་ན། ཤེས་བྱ་ཆོས་ཅན། ལྷས་སྦྱིན་གྱི་རྒྱུད་ཀྱི་ཡུལ་མྱོང་ལས་ངས་ཡུལ་མཐོང་སྙམ་པའི་དྲན་པ་རང་བཞིན་གྱིས་གཞན་ཡིན་པའི་རྒྱུ་མཚན་གྱིས་ལྷ་སྦྱིན་གྱི་རྒྱུད་ལ་ངས་སྔར་སྔོན་པོ་མཐོང་སྙམ་པའི་དྲན་པ་སྐྱེ་བ་མི་སྲིད་པའི་སྐྱོན་མེད་པར་ཐལ། རྒྱུ་མཚན་དེ་མ་གྲུབ་པའི་ཕྱིར་རམ། ལྷས་སྦྱིན་གྱི་རྒྱུད་ལ་ངས་སྔར་སྔོན་པོ་མཐོང་སྙམ་པའི་དྲན་པ་སྐྱེ་བ་མི་འཐད་པར་ཐལ། དེའི་རྒྱུད་ཀྱི་སྔོན་པོ་མྱོང་བའི་བློ་དང་ངས་སྔར་སྔོན་པོ་མཐོང་སྙམ་པའི་དྲན་པ་རང་བཞིན་གྱིས་གཞན་ཡིན་པའི་ཕྱིར། ཞེས་པའི་ཐལ་འགྱུར་ཆོས་ཅན། དབུ་མ་པ་ལ་གནོད་བྱེད་དུ་མི་འཇུག་པར་ཐལ། དབུ་མ་པས་ཁྱོད་ལ་རྟགས་མ་གྲུབ་ཀྱི་ལན་ཐེབས་པའི་ཕྱིར་ཞེས་སོ། །གཉིས་པ་ནི། ལྷས་སྦྱིན་གྱི་རྒྱུད་ཀྱི་ངས་སྔར་སྔོན་པོ་མཐོང་སྙམ་པའི་དྲན་པ་ཆོས་ཅན།

ཁྱོད་རང་རྒྱུ་མྱོང་བ་ལས་སྐྱེ་ཚུལ་ཐ་སྙད་ཙམ་དུ་གྲུབ་སྟེ། རང་རྒྱུ་མྱོང་བ་ལས་ཁྱོད་ཀྱི་སྐྱེ་བ་ཡོད༑ དེ་དཔྱད་ན་མེད་པའི་ཕྱིར། དེར་ཐལ། ཁྱོད་རང་རྒྱུ་བདག་གཞན་གང་རུང་ལས་སྐྱེ་བ་ཁེགས་པའི་ཕྱིར། ཤིན་ཏུ་ཞིབ་པར་སྦྱར་ཟིན་ཏོ། །རང་རིག་མེད་ཀྱང་དྲན་པ་སྐྱེ་ （ ༧༠ན ） ཚུལ་ནི། ཡུལ་མྱོང་ཉིད་ལས་རྒྱུད་གཅིག་པའི་དབང་གིས་ཡུལ་ཡུལ་ཅན་གྱི་དྲན་པ་གཉིས་ཀ་སྐྱེའོ། །ཞེས་པ་འགྲེལ་པར་ཤིན་ཏུ་གསལ་ལོ། །སྤྱོད་འཇུག་གི་གལ་ཏེ་རང་རིག་ཡོད་མིན་ན། རྣམ་ཤེས་དྲན་པ་ཇི་ལྟར་འགྱུར། །ཞེས་པའི་རྩོད་པ་སྔར་དང་འདྲ་ལ། ལན་དུ། གཞན་མྱོང་བ་དང་འབྲེལ་བ་ལས། །དྲན་འགྱུར་བྱི་བའི་དུག་བཞིན་ནོ། །ཞེས་པའི་དོན་ནི། རང་རིག་མེད་ཀྱང་ཡུལ་མྱོང་བ་དང་རྒྱུད་གཅིག་ཏུ་འབྲེལ་བའི་དབང་ལས་ངས་སྔར་སྔོན་པོ་མཐོང་སྙམ་དུ་དྲན་པ་སྐྱེ་བར་འགྱུར་ཏེ། དཔེར་ན་དགུན་བྱི་བས་རྨུགས་པའི་ཚེ་དུག་ཞུགས་ཀྱང་རྨུགས་པ་ཤེས་ཀྱི་དུག་ཞུགས་པ་མ་ཤེས་ལ་ཕྱིས་འབྲུག་སྒྲ་བྱུང་བའི་ཚེ་ནད་ལངས་པ་ན་སྔར་དུག་ཞུགས་འདུག་སྙམ་དུ་དུག་ཞུགས་པར་ཤེས་སོ། །དཔེ་དོན་སྦྱོར་ཚུལ་ནི་སྔར་རྨུགས་པ་ཤེས་པ་དང་ཡུལ་མྱོང་བ་སྦྱོར་ལ། དུག་ཞུགས་པར་མ་ཤེས་པ་དང་རང་རིག་མེད་པ་སྦྱོར་རོ། །ཕྱིས་ངས་སྔོན་པོ་མཐོང་སྙམ་པའི་དྲན་པ་དང་སྔར་དུག་ཞུགས་པ་ཤེས་པ་གཉིས་དཔེ་དོན་དུ་སྦྱོར་རོ། །ཕྱིས་དུག་ཞུགས་པ་ཤེས་པ་ནི། སྔར་བྱི་བས་རྨུགས་པར་ཤེས་པ་དང་རྒྱུད་གཅིག་ཏུ་འབྲེལ་བའི་དབང་གིས་སྔར་དུག་ཞུགས་པ་ཤེས་པ་མེད་ཀྱང་སྔར་དུག་ཞུགས་པར་ཤེས་ཞེས་པའོ། །སྔར་ཞུགས་པའི་དུག་མ་མྱོང༌། ཕྱིས་དུག་ཞུགས་པ་དྲན་ཞེས་པ་ལ་ཚིག་སྐྱོན་ཅུང་ཟད་ཡོད་པས་མི་བྱའོ། །དེས་ན་འབྲེལ་བ་ལས་ཞེས་བྱའི། འབྲེལ་བ་ཞེས་མི་བྱའོ། །ཆོས་ཉིད་མ་ཡིན་དགག་ཏུ་འགྱུར་ཏེ། དེ་འཇལ་བའི་ཡེ་ཤེས་དེས་བདེན་པ་བཅད་པ་དངོས་སུ་ཡུལ་དུ་བྱས་པའི་ཤུགས་ཀྱིས་སྒྲུབ་ཆོས་ཡེ་ཤེས་དེ་འཕངས་པའི་ཕྱིར་ཞེས་པ་ལྟར་ན།

ཇི་ལྟ་བ་མཁྱེན་པའི་ཡེ་ཤེས་ཀྱིས་གཞལ་བྱའི་ཆོས་ཉིད་ཀྱང་མ་ཡིན་དགག་ཏུ་ཐལ་ཞིང༌། མེད་དགག་མི་སྲིད་པར་འགྱུར་ཏེ་མེད་དགག་དེ་འཇལ་བའི་སངས་རྒྱས་ཡེ་ཤེས་ཀྱིས་དགག་པ་དེ་ཡུལ་དུ་བྱས་པའི་ཚེ་སྒྲུབ་ཆོས་ཤེས་བྱ་ཐམས་ཅད་རྟོགས་པའི་ཕྱིར་རོ། ། ཤུགས་ལ་འཕངས་པར་མ་ཟད་དངོས་སུ་འཕངས་ནའང་མ་ཡིན་དགག་ཏུ་འགྱུར་ཞིང༌༑ མ་ཡིན་དགག་ཏུ་འགྱུར་པའི་ཆོས་གཞན་འཕེན་ཚུལ་ནི། བདག་མེད་པ་ཡོད་ཅེས་པ་ （ ༧༠བ ） ལྟ་བུའམ། སྐྱེས་བུ་འདི་རིགས་གཉིས་གང་རུང་དུ་ངེས་ནས་རྒྱལ་རིགས་མ་ཡིན་ཞེས་པ་ལྟ་བུ། དགག་པ་དེ་ཡུལ་དུ་བྱེད་པའི་སྒྲ་རྟོག་གིས། རང་གི་ཡུལ་གྱི་དགག་པ་དེའམ། དགག་གཞི་དེ་ཆོས་གཞན་འཕེན་མི་འཕེན་རྩི་བའི་གཞིར་བཟུང་ནས། དེའི་སྟེང་དུ་ཆོས་གཞན་དངོས་ཤུགས་ལ་འཕེན་མི་འཕེན་རྩི་བ་ཡིན་ལ། དེའང་སྒྲ་དེའི་རྗེས་སུ་འབྲང་བའི་རྟོག་ངོར་འཕངས་པ་དགོས་ཀྱི། དགག་པ་དེ་ཡུལ་དུ་བྱེད་པའི་ཡུལ་ཅན་གང་ཡིན་གྱི་ཡུལ་དུ་གང་བྱུང་ཐམས་ཅད་འཕངས་པའི་ཆོས་གཞན་མ་ཡིན་པས། རང་བཞིན་མེད་པ་ཡོད་པ་རིགས་ཤེས་ཀྱིས་གྲུབ་ན་རང་བཞིན་མེད་པ་མེད་དགག་མ་ཡིན་པར་ཐལ་བར་གསུངས་པ་དང་གཏན་ནས་མི་འདྲ་ཞིང༌། རྨུགས་པ་དུས་གཅིག་ཏུ་དུག་ཞུགས་པ་ནི་ཡུལ་བཟུང་བ་དང་དུས་གཅིག་ཏུ་ཡོད་པའི་ཡུལ་ཅན་གྱི་མྱོང་བ་དང་འདྲའོ་ཞེས་པ་དང་འགལ་ལོ། །གཉིས་པ་དེས་ན་རང་རིག་གིས་མི་འཇལ་བར་བསྟན་པ་ནི། རང་རིག་ཆོས་ཅན། ཁྱོད་ཀྱིས་གཞན་དབང་བདེན་གྲུབ་མི་འཇལ་བར་ཐལ། ཁྱོད་མེད་པའི་ཕྱིར། གཉིས་པ་རང་རིག་ཡོད་པ་ལ་གནོད་བྱེད་ཡོད་པས་དེས་འཇལ་བ་དགག་པ་ལ་གཉིས། རྩ་བ་དང་འགྲེལ་པའོ། །དང་པོ་ནི། རང་རིག་མེད་པར་ཐལ༑ བྱ་བྱེད་ལས་གསུམ་གཅིག་ཡིན་པ་མི་སྲིད་པའི་ཕྱིར། གཉིས་པ་ལ་གཉིས༑ དངོས་དང༌། དེ་ཉིད་ཤེས་བྱེད་ཀྱི་ལུང་དང་སྦྱར་བའོ། །དང་པོ་ནི། མདོ་སེམས་གཉིས་ཀྱི་རང་རིག་འདོད་ཚུལ་ནི་བཤད་ཟིན་པ་ཉིད་ཡིན་ནོ། །ནག་ཚོས་འདིར་བདག་གི་བདག་ཉིད་རིག་ན་ནི་ལས་ཀྱི་ངོ་བོ་ཡང་རྙེད་པར་འགྱུར་ལ།

དེ་ཉིད་བྱེད་པ་པོ་ཡང་ཡིན་ཏེ། རིག་པ་པོ་ཡིན་པས་སོ། །དེ་ཉིད་བྱ་བ་ཡང་ཡིན་ཏེ། དེ་ལས་ལོགས་ཤིག་ན་མེད་པའི་ཕྱིར། ཞེས་འབྱུང་ངོ༌། །རིག་པར་བྱ་བཞིན་པའི་མྱོང་གསལ་དེ་ཉིད་ལས་ཏེ་ཡུལ་གྱི་ངོ་བོར་ཡང་རྙེད་པར་འགྱུར་ལ། དེ་ཉིད་དེ་ལས་ཐ་དད་པའི་འཇལ་བར་བྱེད་པ་པོ་ཡང་ཡིན་ཏེ། རིག་པ་པོ་ཡིན་པས་སོ། ། མདོ་སེམས་གཉིས་མྱོང་བྱ་མྱོང་བྱེད་ཐ་དད་དུ་འདོད་པས་ཐ་དད་པའི་བྱེད་པོར་ཁས་ལེན་དགོས་སོ། །དེ་ཉིད་ཡུལ་གཞལ་བའི་བྱ་བ་ཡུལ་རིག་པ་ཡང་ཡིན་ཏེ་ལས་དང་བྱེད་པོ་དེ་ལས་ལོགས་ཤིག་ན་བྱ་བ་ （ ༧༡ན ） ཡུལ་རིག་པ་མེད་པའི་ཕྱིར་རོ། །བྱ་བ་ནི་ཚད་འབྲས་གཉིས་སུ་ཕྱེ་བའི་འབྲས་བུ་ལ་ཟེར་རོ། །དེས་ན་ཁྱོད་ལྟར་ན་གསལ་བ་དེ་ཉིད་ཁོ་རང་ལས་ཐ་དད་པའི་བྱ་བྱེད་ལས་གསུམ་དུ་འགྱུར་བས་གཅིག་དུ་མ་དང་དུ་མ་གཅིག་ཏུ་ཐལ་བའི་སྐྱོན་ཡོད་ལ། འདིར་ནི་ཕྱི་མའོ༑ ༑དེས་ན་ཁྱོད་ལྟར་ན་བྱེད་པ་པོ་དང་ལས་དང་བྱ་བ་ཐམས་ཅད་གཅིག་ཏུ་ཐལ་བར་འགྱུར་ན། འདི་དག་གཅིག་པ་ཉིད་དུའང་མ་མཐོང་ངོ༌། །རྒྱུ་མཚན་འདི་ལྟར་ཤིང་གཅོད་པ་པོ་སྟ་རེའམ་སྐྱེས་བུ་དང༌། ལས་སུ་བྱ་བ་ཤིང་དང་ཤིང་གཅོད་པའི་བྱ་བ་འཕར་འབབ་གཅིག་པ་ནི་མ་ཡིན་པའི་ཕྱིར་རོ། །རྒྱུ་མཚན་འདི་ལས་ཀྱང་རང་རིག་པ་ཡོད་པ་མ་ཡིན་པས་མྱོང་ཙམ་དེ་ཉིད་ཀྱིས་དེ་ཐ་དད་པའི་ཚུལ་གྱིས་འཛིན་པ་མ་ཡིན་ནོ་ཞེས་ཏེ། ཀྱང་སྒྲས་ཤེས་བྱེད་མེད་པར་མ་ཟད་གནོད་བྱེད་ཡོད་པས་ཞེས་པའོ། །དོན་ནི། ཤེས་པ་དེ་ཉིད་རང་ལས་ཐ་དད་པའི་བྱ་བྱེད་ལས་གསུམ་གཅིག་ཡིན་པའི་ཕྱིར་ན་ཐ་དད་པའི་བྱ་བྱེད་ལས་གསུམ་པོ་གཅིག་ཏུ་འགྱུར་ཞེས་པའོ། །གཉིས་པ་ནི། ཇི་ལྟར་རལ་གྲི་ཞེས་སོགས་ཏེ། གཞན་འདོད་པ་ལྟར་གྱི་རང་རིག་ནི། རང་གིས་རང་ཐ་དད་པའི་རིག་བྱ་རིག་བྱེད་དུ་ཁས་ལེན་པ་ལས་འོས་མི་འདུག་པས། དེ་བཀག་པ་ཡིན་གྱི་ཀུན་མཁྱེན་གྱིས་ཀུན་མཁྱེན་རིག་པ་དང་ཚད་མས་ཚད་མ་རིག་པ་སོགས་ལྟར་རིག་བྱ་རིག་བྱེད་ཐམས་ཅད་ལ་དཔེ་དོན་སྦྱོར་བ་མ་ཡིན་ནོ།

།གཉིས་སྒྲུབ་བྱེད་མེད་ཀྱང་ཡོད་པ་ཧ་ཅང་ཐལ་བས་དགག་པ་ནི། སྐྱེད་བྱེད་ཀྱི་བདག་གཞན་གང་རུང་མེད་ཅིང་འཇལ་བྱེད་ཀྱིས་མ་ཤེས་པའི་གཞན་དབང་གི་ཤེས་པ་བདེན་གྲུབ་ཡོད་ན། མོ་གཤམ་བུས་གནོད་པ་ཅི་ཞིག་བསྐྱལ་ནས་འགོག་ཅེས་སོ། །མོ་གཤམ་གྱི་བུ་ཡོད་པར་ཁས་ལེན་རིགས་པར་ཐལ། སྒྲུབ་བྱེད་མེད་ཀྱང་བདེན་དངོས་ཡོད་པར་ཁས་ལེན་རིགས་པའི་ཕྱིར། གཉིས་པ་གཞན་དབང་ཀུན་རྟོག་གི་འཁྲུལ་རྒྱུ་ཡིན་པ་དགག་པ་ནི། དོན་སྣང་གི་ཤེས་པ་བདེན་གྲུབ་ཆོས་ཅན། ཁྱོད་ཀུན་བཏགས་ཀྱི་འཁྲུལ་རྒྱུ་མིན་པར་ཐལ། ཁྱོད་མེད་པའི་ཕྱིར། ཀུན་རྫོབ་ཅེས་པ་ལོག་པ་ལ་ཟེར་རོ། །གཉིས་པ་དེས་ན་ལམ་ལོག་པར་ཞུགས་པས་འབྲས་བུ་མི་འཐོབ་པ་ལ་གཉིས། མངོན་མཐོ་མི་འཐོབ་པར་ （ ༧༡བ ） བསྟན་པ་དང༌། ངེས་ལེགས་མི་འཐོབ་པར་བསྟན་པའོ། ། དང་པོ་ལ་གསུམ། མཚམས་སྦྱར་རྩ་བ་འགྲེལ་པའོ། །དང་པོ་ནི། དེའི་ཕྱིར་སེམས་ཙམ་པ་འདི་ལ་ཕྱི་དོན་མེད་པས་འཇིག་རྟེན་གྱི་ཐ་སྙད་འདུག་ཅིག་ཅེས་སོགས་ཀྱི་རྒྱུ་འདུག་པ་སོགས་གང་ཡིན་པ་དེ་རང་ཉིད་ཀྱིས་ཡོད་པ་མ་ཡིན་པར་བྱས་པས་ཀྱེ་མ་ཀྱི་ཧུད་རྣམ་གཞག་ཐམས་ཅད་བརླག་པར་འགྱུར་རོ་ཞེས་སོ། ། གསུམ་པ་ནི། ཡིན་ཚུལ་ཇི་བཞིན་དུ་རྣམ་པར་འབྱེད་པའི་ཤེས་རབ་མེད་པ་རྣམ་རིག་པ་ཁྱོད་ཀྱིས་རྫས་ཏེ་དངོས་པོ་ཤས་སམ་དངོས་པོ་ཅུང་ཞིག་བདེན་པར་འདོད་པས་འཇལ་བྱེད་ཀྱི་ཚད་མས་སྲ་བརྟན་དུ་མ་བྱས་པའི་གཞན་དབང་དོན་སྣང་གི་ཤེས་པ་བདེན་པ་ནི། སོ་མ་བཏང་བའི་རྫ་བུམ་དང་འདྲ་བར། དེ་ཉིད་འཇིག་བྱེད་དོན་དུ་སྣང་བ་ལྟར་གྱིས་སྟོང་པར་འཛིན་པའི་ཚུལ་མིན་གྱི་དཔྱད་པ་ཆུ་དང་འདྲ་བ་བླུགས་པ་རང་གི་བློའི་ལུགས་ངན་པས་བྱས་པའི་ཕྱིར་འཇིག་རྟེན་པའི་རྣམ་པར་གཞག་པ་འཇིག་རྟེན་ཁོ་ན་ལས་གྲུབ་པ་འདུག་ཅིག་སོང་ཞིག་ཅེས་སོགས་དང༌། གཟུགས་དང་དེ་མེད་ན་རྒྱུ་མེད་པས་ཚོར་བ་སོགས་ཐམས་ཅད་འཇིག་པར་རྟོགས་ཏེ། དེའི་ཕྱིར་རྣམ་རིག་པ་འདི་ལ་གཟུགས་སོགས་མེད་པར་འཛིན་པའི་ཆད་ལྟའི་དབང་ངན་སོང་གི་རྒུད་པ་འབའ་ཞིག་སྲིད་པར་འགྱུར་གྱི།

མངོན་པར་མཐོ་བ་ནི་མ་ཡིན་ནོ། །ནག་ཚོས། ཁྱོད་ཀྱིས་རྫས་ཅུང་ཞིག་འདོད་པས་གཞན་གྱི་དབང་གི་སོ་མ་བཏང་བའི་བུམ་པར་ཆུ་བླུགས་པ་རང་གི་བློའི་ལུགས་ངན་གྱི་བྱ་བ་ཞེས་འབྱུང་ངོ༌། །ཤས་ཙམ་ཅེས་པའི་དོན་ནི། དངོས་པོ་ཅུང་ཞིག་གམ་ཤས་ཙམ་ལ་བདེན་པར་ཆགས་ནས་ཞེས་པ་སྟེ། དོན་དང་དོན་སྣང་གི་ཤེས་པ་གཉིས་ལས། དོན་མེད། དོན་སྣང་བདེན་པར་འདོད་ཅེས་པའོ། །དོན་མེད་ན་དོན་སྣང་ཉིད་ཀྱང་མི་འོང་སྟེ། དོན་དེ་དོན་སྣང་གི་རྒྱུ་ཡིན་པའི་ཕྱིར་རོ། ། དེས་ན་ཆུས་བུམ་པ་འཇིག་པ་དང་འདྲ་ཚུལ། དོན་མེད་པར་ཁས་བླངས་ན་དོན་སྣང་དབང་ཤེས་ཉིད་ཀྱང་འཇིག་གོ །དེས་ན་དོན་མེད་ན་གཟུགས་སོགས་མེད་པས་ཆད་པར་འགྱུར་ཞེས་སོ། །འཇིག་རྟེན་གྲགས་པའི་རྣམ་གཞག་ཅེས་པ་ནི། མ་དཔྱད་པར་གྲུབ་པའི་རྣམ་གཞག་བཏགས་ཙམ་མིན་གྱི་བསྟན་བཅོས་ལ་གྲགས་པའི་རྣམ་ （ ༧༢ན ） གཟུགས་ཚོར་སོགས་སུ་མ་ཟད། ཟོ་ཞིག་ཅེས་སོགས་ཀྱི་ཐ་སྙད་ཀྱི་གཞི་འཇིག་རྟེན་གྲགས་པའང་ཉམས་ཞེས་པའོ། །དེས་ན་རྫས་ལ་ཆགས་པ་རྟགས་སུ་འགོད་པ་མི་བྱའི། ཕྱི་དོན་མེད་པ་རྟགས་སུ་སྦྱར་རྒྱུའོ། །གཉིས་པ་ལ་གཉིས། སྒྲུབ་བྱེད་དགོད་པ་དང༌། རྟགས་སྒྲུབ་པའོ། །དང་པོ་ནི། སྔར་བཤད་པ་དེ་ལྟར་ལོག་པའི་སློབ་དཔོན་གྱིས་རང་གི་རྟོག་པས་རང་དགར་སྦྱར་བའི་ལུགས་ཀྱི་ལམ་སྲོལ་ཁོ་ནར་ཞུགས་པ་སློབ་དཔོན་ཀླུ་སྒྲུབ་ཞབས་ཀྱིས་ཕྱེ་བའི་ལམ་ལས་ཕྱི་རོལ་ཏུ་གྱུར་པ་རྣམ་པར་རིག་པར་སྨྲ་བ་འདི་ལ་ཞི་བར་བགྲོད་པའི་ཐབས་མེད་དོ། །ཅིའི་ཕྱིར་ཞེ་ན། འདི་ལྟར་རྣམ་རིག་པ་དེ་དག་ཀུན་རྫོབ་ཀྱི་བདེན་པ་དང་དེ་ཁོ་ན་ཉིད་དོན་དམ་པའི་བདེན་པ་གཉིས་ཇི་ལྟ་བ་བཞིན་རྟོགས་པ་ལས་ཉམས་ཤིང་རྣམ་རིག་པའི་ལྟ་བ་མ་བཏང་བ་དེ་སྲིད་དུ་བདེན་གཉིས་རྟོགས་པ་ལས་ཉམས་ནས་ཐར་པ་མི་འགྲུབ་པའི་ཕྱིར། རྣམ་རིག་པ་ཆོས་ཅན༑ ཐར་ལམ་མ་རྙེད་པར་ཐལ། བདེན་གཉིས་རྟོགས་པ་ལས་ཉམས་པ་གང་ཞིག དེ་ལས་ཉམས་ན་དེ་སྲིད་དུ་ཐར་ལམ་མི་རྙེད་པའི་ཕྱིར།

གཉིས་པ་ལ་གཉིས༑ མཚམས་སྦྱར་བ་དང༌། དོན་བཤད་པའོ། །དང་པོ་ནི། ཡང་ཅིའི་ཕྱིར་བདེན་པ་གཉིས་རྟོགས་པ་ལས་ཡོངས་སུ་ཉམས་ཤིང་དེ་ལས་ཐར་པ་མི་འགྲུབ་པའི་རྒྱུ་མཚན་ཅི་ཞེ་ན། རྒྱུ་མཚན་བཤད་པ། གཉིས་པ་ལ་གཉིས། དངོས་དང་ཤེས་བྱེད་ལུང་དང་སྦྱར་བའོ། །དང་པོ་ནི། དོན་དམ་པའི་བདེན་པ་སྟོན་པའི་སྒྲ་ཉན་ཤེས་ཀྱིས་རྟོགས་པ་ལས་དོན་དམ་བདེན་པ་རྟོགས་དགོས་པས། དེ་ལྟ་བུའི་ཐ་སྙད་བདེན་པ་ནི་ཐབས་སུ་གྱུར་པ་དང༌། དོན་དམ་བདེན་པ་རྟོགས་པ་ཐབས་བྱུང་དུ་གྱུར་པ་སྟེ་ཡིན་ལ། ཁྱོད་ལྟར་ན་སྒྲ་ཉན་ཤེས་ཀྱིས་རྟོགས་པ་མེད་པའི་ཕྱིར། ཐབས་ཐབས་བྱུང་དེ་འདྲ་མེད་དོ། །དེས་ན་ཐར་པ་མི་འགྲུབ་སྟེ། བདེན་གཉིས་ཀྱི་རྣམ་དབྱེ་ཕྱིན་ཅི་ལོག་ཏུ་བཟུང་ན་ཇི་བཞིན་དུ་མི་ཤེས་པའི་རྣམ་རིག་པ་དེ་ནི་དེ་སྲིད་དུ་རྟག་ཆད་དུ་འཛིན་པའི་རྣམ་རྟོག་ལོག་པའི་དབང་གིས་ལམ་ངན་པ་སྲིད་པའི་ལམ་དུ་ཞུགས་པའི་ཕྱིར་རོ། །རྣམ་རིག་པ་ཆོས་ཅན། བདེན་གཉིས་རྟོགས་པ་ལས་ཉམས་པ་ཡིན་ཏེ། སྟོང་ཉིད་བསྟན་པ་རྟོགས་པ་ལས་སྟོང་ཉིད་རྟོགས་དགོས་པ་གང་ཞིག （ ༧༢བ ） སྟོང་ཉིད་བསྟན་པ་མ་རྟོགས་པའི་ཕྱིར་ཏེ། སྟོང་ཉིད་སྟོན་པའི་རྗོད་བྱེད་མེད་པའི་ཕྱིར་ཏེ། ཕྱི་དོན་མེད་པའི་ཕྱིར་རོ། །འདིའི་བདེན་གཉིས་ཀྱི་ཐབས་ཐབས་བྱུང་ནི་འོག་ཏུ་ཡི་གེ་མེད་ཅེས་པས་སྟོན་པས་དེ་ཉིད་ཡིན་ནོ༑ ༑ཆོས་ཅན། རང་ལྟ་མ་བཏང་བ་དེ་སྲིད་དུ་ཐར་པ་འགྲུབ་པའི་ཐབས་མེད་དེ། དེ་སྲིད་རྟག་ཆད་དུ་ལྟ་བའི་དབང་གིས་ཐར་ལམ་ལས་ལོག་པར་ཞུགས་པའི་ཕྱིར་རོ༑ ༑ཐ་སྙད་བཏགས་ཡོད་ཀྱི་འཇོག་ཚུལ་མ་ཤེས་ན་དོན་དམ་བདེན་པ་མི་རྟོགས་པས་ཐབས་ཐབས་བྱུང་དུ་འགྱུར་ཚུལ་སྐབས་འདིར་སྦྱོར་མི་དགོས་པ་འདྲ་སྟེ༑ རང་འགྲེལ་ལས་འོག་ཏུ་གསལ་བར་བསྟན་པའི་ཕྱིར་རོ། །གཉིས་པ་ཤེས་བྱེད་ལུང་དང་སྦྱར་བ་ལ་གཉིས། བདེན་གཉིས་ལས་ཉམས་ན་ཐར་པ་མི་འགྲུབ་པར་སྟོན་པའི་ལུང་དང་སྦྱར་བ་དང༌། བདེན་གཉིས་ཐབས་ཐབས་བྱུང་དུ་སྟོན་པའི་ལུང་དང་སྦྱར་བའོ།

།དང་པོ་ནི་འཕགས་པ་དེ་ཁོ་ན་ཉིད་ངེས་པར་བསྟན་པའི་ཏིང་ངེ་འཛིན་ལས་གསུངས་ཏེ། དེའང་བདེན་གཉིས་སུ་ངེས་པར་བསྟན་པ་དང༌། བསྟན་བྱ་བདེན་གཉིས་ཀྱི་རང་བཞིན་ངོས་བཟུང་བའོ༑ ༑དང་པོ་ནི། ཤོ་ལོ་ཀ་གཅིག་གོ །གཉིས་པ་ལ་ཀུན་རྫོབ་བདེན་པ་བསྟན་པའི་དགོས་པ་དང༌། དེ་ཇི་བཞིན་དུ་རྟོགས་མ་རྟོགས་ཀྱི་སྐྱོན་ཡོན་ནོ། །དང་པོ་ནི། ཤོ་ལོ་ཀ་གཅིག་སྟེ། དེའང་ཀུན་རྫོབ་དེ་བསྟན་ནོ། །ཞེས་འབྱུང་བས་ཀུན་རྫོབ་ཀྱི་མཚན་གཞི་གཅིག་པུ་ལ་མི་བཟུང་སྟེ། ཀུན་རྫོབ་བཏགས་པ་ཙམ་དུ་བསྟན་ཅེས་སྦྱར་ན་དགོས་པ་སྟོན་པ་ལ་འགྲིག་ཅིང༌། མི་ཡི་སེང་གེས་ཀུན་རྫོབ་བཏགས་པ་མཛད། །ཅེས་པ་དང༌། ནག་ཚོས། མི་ཡི་སེང་གེས་བཏགས་ནས་ཀུན་རྫོབ་ཏུ། །ཅེས་པ་དང་འགྲིག་གོ །གཉིས་པ་ལ་བདེན་གཉིས་ཀྱི་ངོ་བོ་ནི། རང་བཞིན་གྱིས་མེད་པའི་བཏགས་པ་ཙམ་ཞིག་ཡིན་ལ། མཚན་གཞི་ནི་སེམས་ཅན་དམྱལ་དང་ཞེས་སོགས་ཏེ༑ ནག་ཚོས། མི་ཡི་སེང་གེས་བཏགས་ནས་ཀུན་རྫོབ་ཏུ། །འགྲོ་བ་དྲུག་གི་སེམས་ཅན་ཚོགས་རྣམས་གསུངས། །དམྱལ་བ་ཞེས་སྦྱར་བ་བདེའོ། །དེ་གཉིས་ཀྱང་རིམ་བཞིན་དུ་ཤོ་ལོ་ཀ་གཅིག་དང་གཉིས་སོ། །གཉིས་པ་ལ་གཉིས། མ་རྟོགས་པའི་སྐྱོན་དང༌། རྟོགས་པའི་ཡོན་ཏན་ནོ། །དང་པོ་ལ་གཉིས། སྤྱིར་མ་རྟོགས་

（ ༧༣ན ） པའི་སྐྱོན་དང༌། བྱེ་བྲག་གྲུབ་མཐའི་དབང་གིས་མ་རྟོགས་པའི་སྐྱོན་ནོ། །དང་པོ་ནི། ཤོ་ལོ་ཀ་གཉིས་ཏེ། འདི་ལ་དགའ། ཞེས་པ་ཀུན་རྫོབ་དེ་དག་གི་ཁྱད་པར་ལ་བདེན་པར་ཞེན་ཅིང༌། ཆགས་པའོ། །གཉིས་པ་ནི། ཤོ་ལོ་ཀ་གསུམ་སྟེ། རང་གཞན་གྱི་སྡེ་པ་དག་གིས་སྟོང་ཉིད་སྟོན་པའི་གསུངས་ཐོས་པ་ལ་མི་མོས་ནས་སྤོང་བ་དང་མོས་ཀྱང་ལོག་པར་བཟུང་ནས་སྤོང་བ་གཉིས་ཀ་སྡུད་དོ༑ ༑གཉིས་པ་ལ་རྟོགས་པའི་ཡོན་ཏན་དངོས་དང༌། ཇི་ལྟར་རྟོགས་པ་བསྟན་ཏེ་དོན་དམ་བདེན་པའི་མཚན་གཞི་ངོས་བཟུང་བའོ། །དང་པོ་ནི། ཤོ་ལོ་ཀ་གཉིས་ཏེ༑ དང་པོས་ཐར་པ་ཙམ་དང༌། གཉིས་པས་ཐེག་ཆེན་གྱི་བྱང་ཆུབ་ཐོབ་པར་བསྟན་ན་རུང་ངོ། །ནག་ཚོས༌། སྦྲུལ་གྱིས་ཞེས་པའི་རྐང་པ་གཉིས་མ་སྦྱར་རོ། ། གཉིས་པ་ནི་ཤོ་ལོ་ཀ་གཅིག་གོ ཁམས་ནི་ཁམས་སོགས་ཏེ་དབང་པོ་ཞེས་པའི་ཟླ་སྟོབས་ཀྱིས་ཤེས་སོ། །མདོར་ན་བདེན་གཉིས་སུ་ངེས་ཤིང་ཀུན་རྫོབ་བཏགས་པ་ཙམ་དང༌། དོན་དམ་ནི་རང་བཞིན་པ་ཉིད་དོ། །ཞེས་གསུངས་སོ། །དེའི་ཕྱིར་དེ་ལྟར་གང་ཟག་གི་བདག་གཞི་ཕུང་ཁམས་སྐྱེ་མཆེད་རྣམས་ཐ་སྙད་བཏགས་པ་ཙམ་དུ་ཡོད་པ་དང༌། དོན་དམ་པར་མེད་པ་ཡིན་པ་དང༌། དེ་ལྟར་རྟོགས་མ་རྟོགས་ཀྱི་སྐྱོན་ཡོན་དེ་ལྟ་ཡིན་པ་དེ་ལྟར་ན༌། ཀུན་རྫོབ་གང་ཟག་དང་ཆོས་ཕུང་སོགས་འགའ་ཞིག་མེད་པར་སྨྲ་བ་དང༌། ཤེས་པ་སོགས་འགའ་ཞིག་དོན་དམ་པར་ཡོད་པར་སྨྲ་བ་ཀུན་རྫོབ་དང་དོན་དམ་བདེན་པ་རྟོགས་པས་དབེན་པའི་རྣམ་རིག་པ་རྣམས་ལ་ཐར་པ་འགྲུབ་པ་ལྟ་ག་ལ་ཡོད། དེའི་ཕྱིར་རྣམ་པར་ཤེས་པར་སྨྲ་བ་དེ་དག་ནི་རྟག་ཆད་ཀྱི་རྣམ་པར་རྟོག་པ་ལོག་པ་དག་གིས་ཐར་པའི་ལམ་ལས་ལམ་གོལ་བར་ཞུགས་པ་ཁོ་ནའོ། །གཉིས་པ་བདེན་གཉིས་ཐབས་ཐབས་བྱུང་དུ་སྟོན་པའི་ལུང་དང་སྦྱར་བ་ནི༑ འདིར་ཐ་སྙད་ཀྱི་བདེན་པ་བསྟན་པ་ནི་ཐབས་སུ་གྱུར་པ་སྟེ། ཡི་གེ་ཞེས་པ་སོགས་ཀྱིས་དོན་དམ་པར་མི་སྟོན་པ་དང་ཐ་སྙད་བཏགས་པ་ཙམ་སྟོན་པར་གསུངས་ཏེ། སྐབས་འདིའི་ཐ་སྙད་བདེན་པ་ནི་སྒྲ་ལ་བཤད་དོ།

།དེས་ན་ཐ་སྙད་ཀྱི་བདེན་པ་ཡི་གེ་ཁོ་ན་ལ་གནས་ཏེ་དོན་དམ་པ་སྟོན་པ་ཡིན་ལ་ཡི་གེས་དོན་དམ་པའི་བདེན་པ་བསྟན་པ་ཉན་ཤེས་དང་དེའི་རྗེས་ཀྱི་རྟོག་པས་ཁོང་དུ་ （ ༧༣བ ） ཆུད་པ་ལས་དོན་དམ་པའི་བདེན་པ་བསྟན་པ་རྟོགས་ན་དོན་དམ་པའི་བདེན་པ་རྟོགས་པར་འགྱུར་རོ། །ནག་ཚོས། དོན་དམ་པ་བསྟན་པ་རྟོགས་ན་དོན་དམ་པ་རྟོགས་པར་འགྱུར་རོ། །ཞེས་འབྱུང་ངོ༌། །ནག་ཚོར། དེ་ལ་དོན་དམ་པའི་ཐབས་སུ་གྱུར་པ་ནི་རྒྱུར་གྱུར་པ་ཡིན་ནོ། །ཐབས་ལས་བྱུང་བ་ནི་འབྲས་བུ་སྟེ་ཐོབ་པར་བྱ་བ་དང་ཞེས་པ་བདེའོ། །གཉིས་པ་རྩོད་པ་སྤང་བ་ལ་གཉིས། རིགས་པ་དང་འགལ་བའི་རྩོད་སྤང་དང༌༑ ལུང་དང་འགལ་བའི་རྩོད་སྤང་ངོ༌། །དང་པོ་ལ་གཉིས། རྩོད་པ་དགོད་པ་དང༌༑ དེ་དགག་པའོ། །དང་པོ་ནི། རྣམ་རིག་པས་འདིར་སྨྲས་པ། དབུ་མ་པ་ཁྱོད་ཁོ་བོ་ཅག་ལ་ཤིན་ཏུ་མི་འདོད་པའི་ཚིག་མངོན་མཐོ་ངེས་ལེགས་གཉིས་ཀ་མི་སྲིད་དོ༑ ༑ཞེས་པ་དེ་ལྟ་བུ་སྨྲ་ན། ད་ནི་ངེད་ཀྱང་མི་བཟོད་པར་མི་འདོད་པའི་ཚིག་སྨྲ་སྟེ༑ ཁྱོད་གཞན་སུན་འབྱིན་པ་ལ་མཁས་པར་རློམ་པ་ཙམ་ཞིག་གིས་གཉིས་སྟོང་གི་ཤེས་པ་བདེན་པར་ཁས་ལེན་པ་རིགས་པ་དང་ལྡན་པ་མ་ཡིན་ནོ། །ཞེས་གཞན་དབང་འགོག་ན་ཁྱོད་ཀྱིས་ཇི་སྐད་སྨྲས་པའི་འཐད་པ་ཁོ་ནས་ཀུནརྫོབ་ཡོད་པར་མི་རིགས་པས་ཁྱོད་ཀྱིས་ཀུན་རྫོབ་ཁས་བླངས་པ་ལ་མངོན་མཐོ་ངེས་ལེགས་མི་སྲིད་པའི་ཉེས་པ་འཇུག་གོ་ཞེ་ན། ལྟོས་པ་དང་རེ་བ་གཅིག་ཅིང་རེ་བ་དང་འདོད་པ་གཅིག་པས་ལྟོས་པ་མེད་པ་ནི་མི་འདོད་པའོ། །ནག་ཚོས། མཁས་པར་བདག་ཉིད་སྟོན་པར་བྱེད་ཅིང་རིགས་པ་དང་ལྡན་པ་མ་ཡིན་ནོ་ཞེས་ཟེར་ཞིང་གཞན་དབང་གི་ངོ་བོ་སྤོང་བར་བྱེད་ན་ཞེས་པ་བདེའོ། །དོན་ནི་དབུ་མ་པ་ཆོས་ཅན༑ གཞན་དབང་བདེན་གྲུབ་ཁས་བླངས་པ་ལ་བཀོད་པའི་ཉེས་པ་ཐམས་ཅད་ཁྱོད་རང་ལ་ཡོད་པར་ཐལ། ཁྱོད་ཀུན་རྫོབ་ཕྱི་དོན་བདེན་པར་ཁས་ལེན་པའི་ཕྱིར༑ དེས་ན་ཀུན་རྫོབ་ཀྱི་འཇོག་ཚུལ་བཏགས་པ་ཙམ་བྱེད་པས་དེ་ལྟར་ན་ཆད་པའི་སྐྱོན་གྱིས་ཀུན་རྫོབ་ལས་ཉམས་པ་དང༌།

དེ་མིན་པའི་ཡོད་པར་བཞག་ན་དོན་དམ་པར་རྟག་པའི་སྐྱོན་གྱིས་དོན་དམ་ལས་ཉམས་པས་མངོན་མཐོ་ངེས་ལེགས་གཉིས་ཀ་ལས་ཉམས་པས་སྐྱོན་ཡོད་དོ་ཞེས་པའོ། །གཉིས་པ་ལ་གཉིས། མཚམས་སྦྱར་བ་དང༌། དོན་བཤད་པའོ། །དང་པོ་ནི། ནག་ཚོས། ཐོག་མ་མེད་པའི་དུས་ནས་སྡུག་བསྔལ་བརྒྱ་ （ ༧༤ན ） སྟོང་གིས་ཉེ་བར་སྒྲུབ་པའི་རྫས་འཕྲོག་པར་བྱེད་པ་དེ་ནི་དུག་དང་བཅས་པའི་རྣག་གི་བུམ་པ་འཕྲོག་པ་དང་འདྲ་བ་ཡིན་པས་དེ་ལྟ་བུའི་གནོད་པ་བྱས་པས་དགའ་བར་འགྱུར་བ་ཞིག་ཡིན་ན་ནི་ཁྱོད་དགའ་ཞིང་མགུ་ལ་རག་སྟེ། ཁོ་བོའི་མངོན་པར་མཐོ་བ་ཉིད་ཡིན་ནོ། །ཞེས་པ་བདེ་བས། ཐོག་མ་མེད་པའི་དུས་ནས་སྡུག་བསྔལ་བརྒྱ་སྟོང་གིས་ཉེ་བར་སྒྲུབ་པའི་གཞན་དབང་བདེན་འཛིན་གྱི་རྫས་ལ་ལོངས་སྤྱོད་དུ་མི་འཇུག་པར་འཕྲོག་པར་བྱེད་པ་དེ་ནི་དུག་དང་བཅས་པའི་རྣག་ཅན་གྱི་ཁ་ཟས་ཀྱི་བུམ་པ་ལ་ལོངས་སྤྱོད་དུ་མི་འཇུག་པར་འཕྲོག་པ་དང་འདྲ་བས་ཁྱོད་ལ་ཕན་བཏགས་པ་ཡིན་པ་ལ། དེའི་ལན་དུ། ཁོ་བོའི་ཀུན་རྫོབ་ཁས་ལེན་ཚུལ་ལ་གཞན་དབང་འགོག་ཚུལ་དེ་ལྟ་བུའི་གནོད་པ་བྱས་པས་དགའ་བར་འགྱུར་བ་ཞིག་ཡིན་ན་ནི་ཁྱོད་དགའ་ཞིང་མགུ་ལ་རག་སྟེ་དགར་ཆུག ཁོ་བོའི་འདོད་པ་ནི། མངོན་པར་མཐོ་བ་ཉིད་ཡིན་གྱི་ཉེས་པ་མེད་དོ། །གིས་ཞེས་པའི་ཚིག་མི་བདེ་ཞིང༌། འགྱུར་གསར་ལྟར་ན། འཕྲོག་པ་པོས་མཛའ་བོའི་ཟོལ་གྱིས་དུག་བཅས་ཀྱི་ཁ་ཟས་བྱིན་པ་སླར་ཏེ་ཕྱིར་འཕྲོག་པ་བཞིན་དུ་ཕན་བཏགས་པའི་ལན་དུ་ཚུར་ཀུན་རྫོབ་འགོག་པའི་གནོད་པ་ཞེས་སྦྱར་ན་རུང་བ་འདྲའི། གཞན་དུ་ན་བདེ་མོ་དཀའོ། །འགྱུར་གསར་འདིར་ཁོ་བོ་ཅག་ནི་མངོན་པར་མཐོ་ཞིང་དགེ་བ་ཉིད་དུ་འགྱུར་རོ། །ཞེས་པའི་དགེ་བ་ཞེས་པའི་སྐད་དོད་ལེགས་པར་བསྒྱུར་ནས་མངོན་མཐོ་ངེས་ལེགས་གཉིས་ཀར་འགྱུར་ཞེས་པ་ཡིན་ནམ་སྙམ་མོ། །གཉིས་པ་ལ་གཉིས། རིགས་པ་དང་འགལ་བའི་རྩོད་པ་སྤང་བ་དང༌། ལུང་དང་འགལ་བའི་རྩོད་པ་སྤང་བའོ། །དང་པོ་ལ་གཉིས།

བདེན་པའི་ཀུན་རྫོབ་ཁས་མི་ལེན་པའི་རྒྱུ་མཚན་གྱིས་རྟག་པའི་ཉེས་པ་མེད་པར་བསྟན་པ་དང༌། ལྟོས་གྲུབ་ཀྱི་ཀུན་རྫོབ་ཁས་ལེན་པའི་རྒྱུ་མཚན་གྱིས་ཆད་པའི་ཉེས་པ་མེད་པར་བསྟན་པའོ༑ ༑དང་པོ་ལ་གཉིས། རྩ་བ་དང༌། འགྲེལ་པའོ། །དང་པོ་ནི། དབུ་མ་པ་ཆོས་ཅན༑ ཁྱོད་ཀྱིས་ཀུན་རྫོབ་བདེན་གྲུབ་ཏུ་རང་ལུགས་ལ་ཁས་བླངས་པའི་སྒོ་ནས་ཉེས་པ་མེད་པར་ཐལ། གདུལ་བྱ་འགའ་ཞིག་དྲང་ཆེད་དུ་ཀུན་རྫོབ་བདེན་གྲུབ་ཡོད་པར་གསུངས་པ་ཡིན་གྱི། རང་ལུགས་ལ་དེ་འདྲ་བ་མི་བཞེད་པའི་ཕྱིར། （ ༧༤བ ） གཉིས་པ་གཉིས། དངོས་དང༌། ཤེས་བྱེད་ཀྱི་ལུང་དང་སྦྱར་བའོ། །དང་པོ་ནི། ནག་ཚོས། ཇི་ལྟར་ཁྱོད་འཕགས་པའི་ཡེ་ཤེས་ཀྱིས་རྟོགས་པར་བྱ་བ་གཞན་གྱི་དབང་གི་ངོ་བོ་རང་འགར་གནས་པའི་གཞུང་ལུགས་ལས་བསྔགས་པ་བྱས་ལྟར་ཞེས་འབྱུང་བས། ཁྱོད་འཕགས་པའི་ཡེ་ཤེས་ཀྱིས་རྟོགས་པར་བྱ་བའི་གཞན་དབང་གི་ངོ་བོ་བདེན་པར་གྲུབ་པ་ལུང་རིགས་ཀྱིས་སྦྱར་བ་མིན་པར་རང་འགར་གནས་པའི་གཞུང་ལས་བསྔགས་པ་སྟེ་སྨྲ་བ་ལྟར་ཁོ་བོས་ཀུན་རྫོབ་བདེན་པར་ཁས་མི་ལེན་ནོ། །འགྱུར་འདི་ལྟར་ན། རང་དབང་དུ་གནས་ནས་སྦྱར་བའི་རང་གི་གཞུང་ཞེས་སྦྱར་རོ། །ནག་ཚོས། མི་འདོད་དོ། །འོན་ཀྱང་མི་བདེན་དུ་ཟིན་ཀྱང་ཞེས་འབྱུང་བས། འོན་ཀྱང་འཇིག་རྟེན་ཁོ་ནའི་ངོར་གྲགས་པ་སྟེ་གྲུབ་པར་གྱུར་པས་བདེན་པར་ཡོད་དོ་ཞེས་འཇིག་རྟེན་གྱི་ངོ་ཁོ་ནར་བདེན་པར་བརྗོད་པ་ཡིན་ཏེ། དེ་ལྟར་བརྗོད་པ་ཡང་རེ་ཞིག་སྟོང་ཉིད་བསྟན་དུ་མི་རུང་བས་གདུལ་བྱ་འགའ་ཞིག་ཆད་པར་ལྟ་བ་ལས་ལྡོག་སྟེ་རིམ་གྱིས་བདེན་པར་འཛིན་པ་ལྡོག་པའི་ཐབས་སུ་གསུངས་པ་ཡིན་པའི་ཕྱིར་རོ། །འཇིག་རྟེན་ཞེས་པ་གདུལ་བྱའི་འཇིག་རྟེན་འགའ་ཞིག་ལ་བྱའོ། །གཉིས་པ་ནི། སྡོམ་པ་གསུམ་བསྟན་པ་ལས་གསུངས་པ་སྟེ། དོན་ནི། ལུང་དང་པོས་རང་ལུགས་ལ་མི་བཞེད་པ་དང༌། གཉིས་པ་གཞན་དྲང་བའི་ཆེད་དུ་བཞེད་པའི་ཁུངས་སོ། །གཉིས་པ་ལྟོས་གྲུབ་ཀྱི་ཀུན་རྫོབ་ཁས་ལེན་པས་ཉེས་པ་མེད་པར་བསྟན་པ་ལ་གཉིས།

ལྟོས་གྲུབ་ཀྱི་ཀུན་རྫོབ་ཐ་སྙད་དུ་ཡོད་པར་ཁས་ལེན་པ་དང༌། ཀུན་རྫོབ་ཀྱི་འཇོག་ཚུལ་རྣམ་རིག་གི་ལུགས་ལ་མི་བརྟེན་པའོ། ། དང་པོ་ལ་གསུམ། འགྲེལ་པ་ནི། ཇི་ལྟར་ཁྱོད་རང་གི་ལུགས་ལ་ཉན་ཐོས་དགྲ་བཅོམ་པ་ཕུང་པོ་ལྷག་མེད་ཀྱི་མྱང་འདས་ཀྱི་དབྱིངས་སུ་ཞུགས་པ་རྣམས་ལ་བདག་ཉིད་དེ་རྣམ་པ་ཐམས་ཅད་དུ་ཕུང་སོགས་ཀྱི་ཀུན་རྫོབ་ཡོད་པ་མ་ཡིན་པ་དེ་བཞིན་དུ་འཇིག་རྟེན་ཐ་སྙད་དུ་ཡང་ཡོད་པར་མི་འགྱུར་ན་ནི་དགྲ་བཅོམ་པའི་ཕུང་སོགས་བཞིན་དུ་ཀུན་རྫོབ་འདི་དག་ཐ་སྙད་དུ་ཡོད་དོ་ཞེས་འཇིག་རྟེན་ཐ་སྙད་ལ་ལྟོས་ནས་ཀྱང་ཁོ་བོ་མི་སྨྲ་སྟེ། དེའི་ཕྱིར་གཞན་ལ་རག་ལས་པ་སྟེ་ལྟོས་པ་ཉིད་ཀྱི་སྟེ་ཁོ་ནའི་སྒོ་ནས་ཁས་བླངས་ཀྱི་ （ ༧༥ན ） ལྟོས་མེད་རང་དབང་དུ་ནི་ཁས་བླངས་པ་མ་ཡིན་ནོ། །འདིར་གཞན་ལ་རག་ལས་པ་ཞེས་པ་འཇིག་རྟེན་གྱི་ངོ་ལ་ལྟོས་ཞེས་མི་སྦྱར་ཏེ། འོག་དེར་ཁས་བླངས་ཀྱང་འཇིག་རྟེན་ཁོ་ནས་ཁས་བླངས་པ་ཡིན་ཏེ། ཞེས་པ་དང་ཟློས་པའི་ཕྱིར་རོ། །འདིས་ནི་ལྟོས་གྲུབ་ཀྱི་ཀུན་རྫོབ་ཁས་ལེན་པར་བསྟན་ཏོ། །དོན་ནི། ཆོས་ཅན། གཟུགས་སོགས་ཕྱི་རོལ་གྱི་དོན་ཁས་ལེན་པར་རིགས་ཏེ། རྣམ་རིག་པ་ཁྱོད་ལྷག་མེད་ཀྱི་འདོད་ཚུལ་ལྟར་གཟུགས་སོགས་མེད་ན་དེ་འདྲ་མི་རིགས་ཀྱང༌། ལྟོས་ནས་གྲུབ་པའི་ཕྱི་དོན་གྱི་ཀུན་རྫོབ་ཐ་སྙད་དུ་གྲུབ་པའི་ཕྱིར། གཉིས་པ་ལ་གཉིས། མཚམས་སྦྱར་བ་དང༌། དོན་བཤད་པའོ། དང་པོ་ནི་ཁོ་བོས་གཟུགས་སོགས་ཕྱི་རོལ་དོན་གྱི་ཀུན་རྫོབ་ཁས་བླངས་ཀྱང་འཇིག་རྟེན་ཁོ་ནས་གྲུབ་པས་ཁས་བླངས་པ་ཡིན་ཏེ། དེའི་ཕྱིར་ཚད་མ་གང་གིས་ཡོད་པར་ཁས་བླངས་པ་སྟེ་གྲུབ་པའི་ཚད་མ་དེ་ཁོ་ན་ལ་ལྟོས་ནས་སེལ་བར་ནུས་ན་བསལ་བར་འོས་པ་ཡིན་གྱི། དེ་ལས་གཞན་དུ་ནི་མ་ཡིན་ནོ་ཞེས་བསྟན་པའི་ཕྱིར་བཤད་པ། ནག་ཚོས། ཡིན་ཀྱི་གཞན་དུ་ནི་མ་ཡིན་ནོ་ཞེས་འབྱུང་ངོ༌། །གཉིས་པ་ལ་གཉིས། རྩ་བ་དང༌། འགྲེལ་པའོ། །དང་པོ་ནི། དབུ་མ་པ་ཆོས་ཅན།

ཁྱོད་ཀྱིས་གཟུགས་སོགས་ཕྱི་རོལ་གྱི་ཀུན་རྫོབ་བཞག་པ་འགོག་པར་མི་རིགས་ཏེ། དེ་བཀག་པ་ལ་གནོད་བྱེད་མེད་ན་དེ་རིགས་ཀྱང་བཀག་པ་ལ་ཐ་སྙད་པའི་ཚད་མས་གནོད་པའི་ཕྱིར༑ ཁྱོད་དང༌། ཆོས་ཅན། གཟུགས་སོགས་ཕྱི་རོལ་གྱི་ཀུན་རྫོབ་འཇོག་པར་རིགས་ཏེ། དེ་ཐ་སྙད་པའི་ཚད་མས་གྲུབ་པའི་ཕྱིར། གཉིས་པ་ལ་གཉིས། ཕྱི་རོལ་གྱི་ཀུན་རྫོབ་འཇོག་ཚུལ་འགོག་མི་རིགས་པར་བསྟན་པ་དང༌། ཕྱི་རོལ་དོན་གྱི་ཀུན་རྫོབ་འཇོག་ཚུལ་ཁས་ལེན་པར་རིགས་པར་བསྟན་པའོ། །དང་པོ་ནི། ཁོ་བོ་ཅག་ནི་འཇིག་རྟེན་གྱི་ཀུན་རྫོབ་ཕྱི་དོན་བཟློག་པར་བྱ་བའི་ཕྱིར། འབད་པ་ནི་ཤིན་ཏུ་ཚེགས་ཆེ་བར་གནས་པར་འགྱུར་བས་མི་འགོག་གི རྣམ་རིག་པ་ཁྱོད་ཀྱིས་འཇིག་རྟེན་གྱི་ཀུན་རྫོབ་ཕྱི་རོལ་དོན་དེ་འགོག་པའི་ཕྱིར། གལ་ཏེ་ཁྱོད་ཀྱིས་དེ་དགག་པ་ལ་འཇིག་རྟེན་ཐ་སྙད་པའི་ཚད་མས་གནོད་པར་མི་འགྱུར་ན། དབུ་མ་པ་ངས་ཀྱང་ཁྱོད་ལ་སྟོང་གདབ་པ་སྟེ་ （ ༧༥བ ） གྲོགས་བྱའོ། །བཀག་པ་ལ་འཇིག་རྟེན་གྱིས་ནི་གནོད་པ་ཡང་ཡིན་ཏེ། དེའི་ཕྱིར་ཁོ་བོ་བཏང་སྙོམས་ཉིད་ལ་བརྟེན་པ་སྟེ་ཁྱོད་ཀྱི་གྲོགས་མི་བྱེད་དོ། །འཇིག་རྟེན་གྱི་ཀུན་རྫོབ་བཟློག་པར་བྱ་པའི་ཕྱིར༑ ཞེས་པ་འཁྲུལ་སྣང་བཟློག་པའི་ཕྱིར་ཞེས་ཀྱང་ཀུན་རྫོབ་སྔ་ཕྱི་འདི་རྣམས་གཞི་གཅིག་པ་འདྲ་བར་སྣང་བའོ། །གཉིས་པ་ནི། རྣམ་རིག་ཁྱོད་དང་འཇིག་རྟེན་ཐ་སྙད་པའི་ཚད་མ་གཉིས་ཕྱི་དོན་ཡོད་མེད་འདིར་ནི་རྩོད་པར་གྱིས་དང༌། དེ་ལ་གལ་ཏེ་ཁྱོད་རྒྱལ་ན་ནི་དེའི་ཕྱིར་ཕྱི་དོན་གྱི་ཀུན་རྫོབ་མེད་པ་འདི་ཁོ་བོ་ཅག་ཀྱང་འདོད་པ་ཉིད་རིགས་པ་ཡིན་པས་ཁྱོད་ཀྱི་ལུང་རིགས་ལ་བརྟེན་ནས་དོན་མེད་པར་ཁས་ལེན་པ་ལ་གནས་པར་བྱའོ། །འོན་ཏེ་ཁྱོད་འཇིག་རྟེན་གྱིས་ཕམ་པར་བྱས་ན་ནི་དེའི་ཚེ་ཤིན་ཏུ་སྟོབས་དང་ལྡན་པའི་འཇིག་རྟེན་གྱི་ཚད་མ་ཉིད་ལ་དབུ་མ་པ་བདག་ཉིད་བརྟེན་པར་བྱའོ། །ཞེས་ཏེ། སུ་སྟོབས་ཆེ་བ་ལ་བརྟེན་པར་བསྟན་པས་ཕྱི་དོན་ཡོད་པར་ཁས་ལེན་ཏེ།

དེ་འཇལ་བའི་ཐ་སྙད་པའི་ཚད་མ་སྟོབས་དང་ལྡན་པའི་ཕྱིར་རོ། །གཉིས་པ་ལུང་དང་འགལ་བའི་རྩོད་པ་སྤང་བ་ལ་གཉིས༑ ས་བཅུ་པའི་ལུང་དང་འགལ་བ་སྤང་བ་དང༌། ལངྐར་གཤེགས་པའི་ལུང་དང་འགལ་བ་སྤང་བའོ། །དང་པོ་ལ་གཉིས། རྩོད་པ་དགོད། དེ་དགག་པའོ། ། དང་པོ་ནི། ཁོ་ན་རེ། རྣམ་རིག་བཀག་ན་ལུང་དང་འགལ་ཏེ། ས་བཅུ་པའི་མདོར། ཁམས་གསུམ་པོ་འདི་ནི་སེམས་ཙམ་སྟེ་ཞེས་སོགས་ཀྱི་ལུང་གིས་ས་དྲུག་པ་བས་དོན་མེད་ཀྱི་ཤེས་པ་བདེན་གྲུབ་རྟོགས་པར་བསྟན་པའི་ཕྱིར་ཞེ་ན། གཉིས་པ་ལ་གཉིས། མཚམས་སྦྱར་བ་དང༌། དོན་བཤད་པའོ། །དང་པོ་ནི་བདེ་བར་གཤེགས་པའི་གསུང་གི་ནོར་བུ་ཨན་ད་རྙིལ་ལས་སྦྱར་བའི་མདོ་སྡེའི་ས་གཞི་བསྟར་བ་སྟེ་གཙང་བ་ལ། དེའི་རང་བཞིན་ཏེ་རྣམ་པའི་ཁྱད་པར་མ་ཟིན་པས་རྣམ་པར་ཤེས་པ་བདེན་པར་སྨྲ་བའི་ཆུར་འཁྲུལ་བ་ཁྱོད་ནི་སེམས་ཙམ་གྱི་གྲུབ་མཐའ་བཟུང་བར་འདོད་པས་རང་གི་བློ་གྲོས་ས་བུམ་སོ་མ་བཏང་བ་དང་འདྲ་བ་མི་བརྟན་པས་ཡང་ཡང་དུ་བཟུང་བ་ན་རྟག་ཆད་ཀྱི་ལྟ་བས་ཉམས་པར་བྱེད་པ་ཁྱོད་ནི་གད་མོའི་གནས་སོ། །མདོའི་དོན་ནི། ཁྱོད་ཀྱི་བློ་ལ་སྣང་བ་དེ་ལྟར་མ་ཡིན་ནོ། །གཉིས་པ་ལ་གཉིས། ས་བཅུའི་ལུང་དོན་ （ ༧༦ན ） བཤད་དེ་རྣམ་ མེས་པོའི་ཤུལ་བཞག་ལས། ཀུན་མཁྱེན་བློ་གྲོས་རིན་ཆེན་སེང་གེའི་གསུང༌། རྣམ་བཤད་དགོངས་པ་རབ་གསལ་གྱི་དེ་ཉིད་གསལ་བྱེད་བཞུགས་སོ། ། -PAGE 216--PAGE 215-