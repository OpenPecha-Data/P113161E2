ས་དགུ་པ། ལེགས་པའི་བློ་གྲོས་བཤད་པ།གསུམ་པ་ནི། 

ས་དགུ་པ་ལ་གནས་པའི་བྱང་སེམས་དེ་ཡི་ཆོས་ཅན། ས་བརྒྱད་པའི་སྐབས་ལས་ཆེས་ཡོངས་སུ་དག་པའི་ཡོན་ཏན་ཐོབ་ཏེ། སྟོབས་ཀྱི་ཕར་ཕྱིན་ལྟ་ཞིག་མཐའ་དག་རྫོགས་པར་དག་པར་འགྱུར་ཞིང་སྟོབས་ཀྱི་ཕར་ཕྱིན་རྫོགས་པ་དེ་བཞིན་དུ་སོ་སོ་ཡང་དག་པར་རིག་པའི་ཆོས་ཀྱི་རང་གི་ཡོན་ཏན་ཡོངས་སུ་དག་པ་བཞིའང་ཐོབ་པའི་ཕྱིར་རོ། །སེམས་བསྐྱེད་པ་དགུ་པའོ།། །། ས་བཅུ་པ། ཆོས་ཀྱི་སྤྲིན་བཤད་པ། བཞི་པ་ནི། ས་བཅུ་པའི་ས་ལ་གནས་པའི་བྱང་སེམས་དེ་ཡིས་ཆོས་ཅན ། ས་དགུ་པ་མན་ཆད་ལས་ཆེས་ལྷག་པའི་ཡོན་ཏན་ཐོབ་ཏེ། ཕྱོགས་བཅུ་ཀུན་ནས་སངས་རྒྱས་རྣམས་ལ་འོད་ཟེར་ཆེན་པོའི་དབང་སྐུར་བ་དམ་པ་ཐོབ་ཅིང་ཡེ་ཤེས་ཀྱི་ཕར་ཕྱིན་ལྷག་པར་མཆོག་ཏུ་འབྱུང་བ་སྟེ་དག་པར་འགྱུར་བའང་ཡིན་（༣༢ན）པའི་ཕྱིར། དེ་ཆོས་ཅན། འཕྲིན་ལས་ཕུན་སུམ་ཚོགས་པ་ལ་མངའ་བརྙེས་པ་ཡིན་ཏེ། འཇིག་རྟེན་གྱི་ལོ་ཏོག་གི་ཆེད་དུ་ཆར་སྤྲིན་རྣམས་ལས་ཆུ་ཆར་འབབ་པ་ཇི་ལྟ་བ་དེ་བཞིན་དུ་འགྲོ་བ་རྣམས་ཀྱི་དགེ་བའི་ལོ་ཐོག་སྤེལ་བའི་ཆེད་དུ་རྒྱལ་སྲས་ས་བཅུ་པ་བ་ཁྱོད་ལས་ཀྱང་ལྷུན་གྱིས་གྲུབ་པ་དམ་པའི་ཆོས་ཀྱི་ཆར་འབབ་པ་སྟེ་འབེབས་པ་ཡིན་པའི་ཕྱིར་རོ། །སེམས་བསྐྱེད་པ་བཅུ་པའོ།། །། ཅ༢ ས་བཅུའི་ཡོན་ཏན་བཤད་པ། གསུམ་པ་ས་བཅུའི་ཡོན་ཏན་བསྟན་པ་ལ་གསུམ། ས་དང་པོའི་ཡོན་ཏན་བཤད་པ། གཉིས་པ་ནས་བདུན་པའི་བར་གྱི་ཡོན་ཏན་བཤད་པ། དག་པ་ས་གསུམ་གྱི་ཡོན་ཏན་བཤད་པའོ། །དང་པོ་ནི ། ས་དང་པོ་ཐོབ་པ་དེའི་ཚེ་བྱང་སེམས་འདིས་ནི་ཆོས་ཅན། སྐད་ཅིག་སྐད་ཅིག་ལ་སངས་རྒྱས་བརྒྱ་མཐོང་ཞིང་སངས་རྒྱས་དེ་དག་གིས་རང་བྱིན་གྱིས་བརླབས་ཀྱང་སྟེ་བརླབས་པ་ཡང་བྱང་སེམས་འདི་ཡིས་རྟོགས་པར་འགྱུར་ཏེ། ས་དང་པོའི་ཡོན་ཏན་རྫོགས་པར་ཐོབ་པའི་སེམས་དཔའ་ཡིན་པའི་ཕྱིར། །ས་དང་པོ་དེ་ཉིད་ཐོབ་པའི་ཚེ་ན་བྱང་སེམས་དེ་ཆོས་ཅན། བསྐལ་བ་བརྒྱར་གནས་ཤིང་སྐལ་བ་བརྒྱ་ལ་སྔོན་དང་ཕྱི་མའི་མཐར་ཡང་ཡེ་ཤེས་ཀྱི་གཟིགས་པ་ཡང་དག་པར་འཇུག་སྟེ།

བློ་ལྡན་ས་དང་པོ་བ་ཆོས་ཅན། ཏིང་ངེ་འཛིན་བརྒྱ་ཕྲག་གཅིག་ལ་སྙོམས་པར་འཇུག་ཅིང་གཏོང་བ་སྟེ་ལྡང་བར་ཡང་བྱེད་དེ། ས་དང་པོ་བའི་བྱང་སེམས་འདི་ཡིས་ཆོས་ཅན། འཇིག་རྟེན་གྱི་ཁམས་བརྒྱ་ཀུན་ནས་གཡོ་བར་བྱེད་ཅིང༌། འཇིག་རྟེན་གྱི་ཁམས་བརྒྱ་སྣང་བར་ཡང་བྱེད་ནུས་ཏེ། ས་དང་པོ་ལ་གནས་པའི་བྱང་སེམས་དེ་ཆོས་ཅན། དེ་བཞིན་རྫུ་འཕྲུལ་གྱི་སེམས་ཅན་བརྒྱ་ཕྲག་གཅིག་སྨིན་པར་བྱེད་ཅིང་བརྒྱ་ཕྲག་གི་གྲངས་དང་རྗེས་སུ་འབྲེལ་བའི་སངས་རྒྱས་ཀྱི་ཞིང་དག་ཏུ་ཡང་འགྲོ་བར་འགྱུར་ཏེ། ས་དང་པོ་བའི་བྱང་སེམས་འདི་ཡིས་ཆོས་ཅན། ཆོས་ཀྱི་སྒོ་བརྒྱ་རྣམས་ཡང་དག་པར་འབྱེད་པར་བྱེད་དེ། ཐུབ་དབང་གི་སྲས་ས་དང་པོ་བ་ཆོས་ཅན། རང་གི་ལུས་ལ་ལུས་བརྒྱ་རྣམས་ཀུན་ནས་སྟོན་པར་བྱེད་པའང་ཡིན་ཏེ། དེ་ཡང་ཆོས་ཅན། རང་གི་ལུས་ནི་བརྒྱ་པོ་རེ་རེ་ཞིང་ཡང་རྒྱལ་བའི་སྲས་པོ་བརྒྱ་ཕྲག་རེ་རེ་དག་དང་རྗེས་སུ་འབྲེལ་བའང་སྟོན་པའི་རང་གི་འཁོར་དང་བཅས་པས་མཛེས་ཤིང་འབྱོར་པ་ཡིན་ཏེ། དེ་རྣམས་ཀྱི་རྟགས་ནི། ས་དང་པོའི་ཡོན་ཏན་རྫོགས་པར་ཐོབ་པའི་སེམས་དཔའ་ཡིན་པའི་ཕྱིར་རོ། །ཞེས་བྱའོ། ། གཉིས་པ་ནི། བློ་ལྡན་ས་རབ་ཏུ་དགའ་བར་གནས་པས་ཡོན་ཏན་བརྒྱ་ཕྲག་བཅུ་གཉིས་པོ་དག་ནི་ཐོབ་པར་གྱུར་ནས་བརྒྱ་ཕྲག་བཅུ་གཉིས་པོ་དེ་བཞིན་ཁོ་ནར་ས་གཉིས་པ་དྲི་མ་མེད་པ་ལ་གནས་པས་ཀྱང་ཆོས་ཅན། ཡོན་ཏན་སྡེ་ཚན་དེ་དག་ནི་སྟོང་དུ་བྱས་པ་ཡང་དག་པར་ཐོབ་པར་འགྱུར་ཏེ། ས་གཉིས་པའི་ཡོན་ཏན་རྫོགས་པར་ཐོབ་པའི་སེམས་དཔའ་ཡིན་པའི་ཕྱིར། ས་གསུམ་པ་ནས་བདུན་པའི་བར་ལྔ་པོ་འདི་དག་རྣམས་ལ་（༣༢བ）གནས་པའི་བྱང་ཆུབ་སེམས་དཔའ་ཡིས་ནི་ཆོས་ཅན། རིམ་པ་བཞིན་དུ་ཡོན་ཏན་བརྒྱ་ཕྲག་བཅུ་གཉིས་དང་བྱེ་བ་ཕྲག་བརྒྱ་བཅུ་གཉིས་ཐོབ་ཅིང་བྱང་སེམས་དེ་ཡིས་ཡོན་ཏན་བྱེ་བ་ཕྲག་སྟོང་བཅུ་གཉིས་སུ་འགྱུར་བ་ཐོབ་ཅིང་དེ་ནས་བྱེ་བ་བརྒྱ་ཕྲག་སྟོང་བཅུ་གཉིས་སུ་འགྱུར་བ་ཡང་ཐོབ་ཅིང་བྱེ་བ་ཕྲག་ཁྲག་ཁྲིག་བརྒྱར་རྫོགས་པར་བསྒྱུར་བ་སྟེ་བྱེ་བ་འབུམ་ཕྲག་བཅུ་གཉིས་དང་སླར་ཡང་སྟོང་ཕྲག་ཏུ་ཡང་དག་པར་ནི་བསྒྱུར་བ་མཐའ་དག་སྟེ་ཁྲག་ཁྲིག་འབུམ་ཕྲག་བཅུ་གཉིས་རབ་ཏུ་ཐོབ་པར་འགྱུར་ཏེ།

ས་གསུམ་པ་ནས་བདུན་པའི་བར་གྱི་ཡོན་ཏན་རྫོགས་པར་ཐོབ་པའི་སེམས་དཔའ་ཡིན་པའི་ཕྱིར༑ ཞེས་རེ་རེ་ཞིང་སྦྱོར་རོ། ། གསུམ་པ་ནི། ས་བརྒྱད་པ་མི་གཡོ་བའི་སར་གནས་པ་ཆོས་ལ་བདེན་འཛིན་གྱི་རྣམ་རྟོག་མེད་པའི་བྱང་སེམས་དེས་ཆོས་ཅན། སྟོང་གསུམ་བརྒྱ་ཕྲག་སྟོང་བསྡོམས་པ་སྟེ་སྟོང་གསུམ་གྱི་འཇིག་རྟེན་གྱི་ཁམས་ན་རྡུལ་གྱི་གྲངས་ཚད་ཇི་སྙེད་ཡོད་པ་དེ་རྣམས་དང་གྲངས་མཉམ་པའི་ཡོན་ཏན་གྱི་སྡེ་ཚན་དག་ནི་ཐོབ་པར་འགྱུར་ཏེ། ས་བརྒྱད་པའི་ཡོན་ཏན་རྫོགས་པར་ཐོབ་པའི་སེམས་དཔའ་ཡིན་པའི་ཕྱིར། ས་དགུ་པ་ལེགས་པའི་བློ་གྲོས་ཀྱི་ས་ལ་གནས་པ་ཡི་བྱང་ཆུབ་སེམས་དཔའ་དེས་ཆོས་ཅན། ཡོན་ཏན་སྔར་བསྟན་པའི་སྡེ་ཚན་བཅུ་གཉིས་དག་གྲངས་མེད་བརྒྱ་ཕྲག་སྟོང་དུ་ཡང་དག་པར་བསྡོམས་པ་ཕྲག་བཅུ་སྟེ་སྟོང་གསུམ་གྱི་འཇིག་རྟེན་གྱི་ཁམས་གྲངས་མེད་འབུམ་ཕྲག་བཅུའི་རྡུལ་ཕྲ་རབ་ཀྱི་གྲངས་ཀྱི་ཚད་དང་མཉམ་པ་ཐོབ་པར་འགྱུར་ཏེ། ས་དགུ་པའི་ཡོན་ཏན་རྫོགས་པར་ཐོབ་པའི་སེམས་དཔའ་ཡིན་པའི་ཕྱིར། རེ་ཞིག་ནི་ས་བཅུ་པ་ལ་ཡོན་ཏན་འདིར་བརྗོད་པ་དེ་ཙམ་དུ་ཟད་པ་མ་ཡིན་ཞིང༌། རེ་ཞིག་སྔོན་ལ་འདི་ཙམ་ཞིག་བརྗོད་ཅེས་གོ་རིམ་སྟོན་པའི་ཚིག་ཕྲད་དོ། །ས་བཅུ་པ་འདིར་གནས་པའི་བྱང་སེམས་ཆོས་ཅན། ས་བཅུ་པ་དེའི་ཡོན་ཏན་གྱི་གྲངས་དག་རང་ལས་རྟོགས་པ་དམའ་བའི་གང་ཟག་གིས་ངག་གི་སྤྱོད་ཡུལ་ལས་ཆེས་འདས་པར་གྱུར་ཅིང་གང་ཟག་དེ་ལྟ་བུའི་ངག་གི་སྤྱོད་ཡུལ་མ་ཡིན་པ་བསྡོམས་པ་རྣམས་ཏེ། སངས་རྒྱས་ཀྱི་ཞིང་བརྗོད་དུ་མེད་པའི་ཡང་བརྗོད་དུ་མེད་པ་ན་རྡུལ་གྱི་གྲངས་དག་ཇི་སྙེད་ཡོད་པ་དེ་སྙེད་ཀྱི་གྲངས་དང་མཉམ་པའི་ཡོན་ཏན་དག་ནི་ཐོབ་པར་འགྱུར་ཏེ། ས་བཅུ་པའི་ཡོན་ཏན་རྫོགས་པར་ཐོབ་པའི་སེམས་དཔའ་ཡིན་ཕྱིར། དེ་ཆོས་ཅན། རང་གི་བ་སྤུའི་ཁུང་བུར་བྱང་ཆུབ་སེམས་དཔའ་རྣམས་དང་རྫོགས་པའི་སངས་རྒྱས་ཀྱི་སྐུ་བགྲང་ལས་འདས་པ་རེ་རེ་ཞིང་བྱང་ཆུབ་སེམས་དཔའི་འཁོར་གཞལ་དུ་མེད་པ་དང་ལྷན་ཅིག་པ་རྣམས་དང་དེ་བཞིན་དུ་རང་གི་བ་སྤུའི་ཁུང་བུར་ལྷ་དང་ལྷ་མིན་དང་མི་དག་ཀྱང་བགྲང་ལས་འདས་པ་སྐད་ཅིག་སྐད་ཅིག་ལ་ནི་སྟོན་པར་ནུས་ཏེ།

རྟགས་སྔ་མ་དེའི་ཕྱིར་རོ། ། གཉིས་པ་འབྲས་བུའི་ས་ལ་ལྔ། དང་（༣༣བ）པོར་སངས་རྒྱས་པའི་ཚུལ། སྐུ་དང་ཡོན་ཏན་གྱི་རྣམ་གཞག་སྤྲུལ་པའི་སྐུ་བསྟན་པ། ཐེག་པ་གཅིག་ཏུ་སྒྲུབ་པ། མངོན་པར་བྱང་ཆུབ་པ་དང༌། བཞུགས་པའི་དུས་ཀྱི་བཤད་པའོ། །དང་པོ་ལ་གཉིས༑ དངོས་ཀྱི་དོན་དང༌། རྩོད་པ་སྤང་བའོ། །དང་པོ་ནི། ཐུབ་པ་བཅོམ་ལྡན་འདས་ཆོས་ཅན། གནས་འོག་མིན་དུ་ནི་གདུལ་བྱ་གང་གི་དོན་དུ་འབད་པར་གྱུར་པའི་གོ་འཕང་མཆོག་ཞི་བ་བླ་ན་མེད་པའི་ཡེ་ཤེས་ཡོན་ཏན་མཐའ་དག་མཐར་ཐུག་པ་མཚུངས་པ་མེད་པ་དེ་ཁྱོད་ཀྱིས་བརྙེས་པ་ཡིན་ཏེ། རྒྱུ་མཚན་གང་གི་ཕྱིར་ན༑ སྔོན་ས་བཅུ་པའི་ཚེ་སྟོབས་བཅུ་སྐྱེད་པའི་ས་ལ་ཁྱོད་ཀྱིས་སླར་ཡང་འབད་པར་གྱུར་ཅིང་ཡོན་ཏན་ཡོངས་སུ་རྫོགས་པ་ཐོབ་པའི་ཕྱིར། དཔེར་ན་ནམ་མཁའ་དྲི་མ་མེད་པ་ལ་ཟླ་བའི་སྣང་བས་འཇིག་རྟེན་མ་ལུས་པ་གསལ་བར་འགྱུར་བ་བཞིན་ནོ། །དེ་ཆོས་ཅན། མཁྱེན་པ་བཟང་པོ་ཁྱོད་ཀྱིས་སྐད་ཅིག་གིས་ནི་ཤེས་བྱ་ཐམས་ཅད་ཐུགས་སུ་ཆུད་པའི་མཁྱེན་པ་ལ་མངའ་བརྙེས་པ་ཡིན་ཏེ། དངོས་བྱས་ཆོས་ཅན་གྱི་དབྱེ་བ་འགའ་ཡང་དེ་ཁོ་ན་ཉིད་ལ་དབྱེ་བ་མེད་ཅིང་དེ་ཁོ་ན་ཉིད་ནི་རོ་མཉམ་པ་ཉིད་དུ་ཡང་དག་པར་ཐུགས་སུ་ཆུད་པར་མཛད་པར་གྱུར་པ་དེ་ཡི་ཕྱིར༑ དཔེ་ཇི་ལྟར་ན། སྣོད་ཀྱི་དབྱེ་བས་ནམ་མཁའ་ལ་དབྱེ་བ་མེད་པ་དེ་ལྟར་རོ༑ ༑ གཉིས་པ་ལ་གཉིས། ཕྱོགས་སྔ་མ་དགོད་པ་དང༌། ལུགས་དེ་དགག་པའོ༑ ༑དང་པོ་ནི། གང་གི་ཚེ་ཤེས་པ་རང་བཞིན་གྱིས་སྐྱེ་བ་ཁོ་ན་ཉིད་ཡིན་ན། དེ་ཁོ་ན་ཉིད་དེ་ལ་བློ་གྲོས་འཇུག་པར་མི་འགྱུར་ཞིང་ཡུལ་ལ་བློ་མ་ཞུགས་པ་ཤེས་བྱའི་རང་བཞིན་ཡུལ་ཅན་ཤེས་པས་ངེས་པར་རིགས་པའང་མ་ཡིན་ལ་ཀུན་ཤེས་པ་མེད་པར་ནི་ཤེས་པར་ཇི་ལྟར་འགྱུར་ཏེ་འགལ་བར་འགྱུར་རོ། །གཞན་ཡང་ཤེས་པ་རང་བཞིན་གྱིས་སྐྱེ་བ་མེད་ན། མཁྱེན་པ་པོ་མེད་པར་ཁྱོད་ཀྱིས་གདུལ་བྱ་གཞན་ལ་འདི་ལྟ་བུའོ། །ཞེས་སུ་ཞིག་སྟོན་ཏེ་མི་རིགས་སོ་ཞེ་ན།

གཉིས་པ་ལ་གཉིས། དེ་ཁོ་ན་ཉིད་རྟོགས་པ་མི་འཐད་པའི་རྩོད་པ་སྤང་བ། མཁྱེན་པོ་མི་འཐད་པའི་རྩོད་པ་སྤང་བའོ། །དང་པོ་ནི། ཐུབ་པ་བཅོམ་ལྡན་འདས་ཆོས་ཅན། ཐ་སྙད་བདེན་པ་ལ་ཉེ་བར་བརྟེན་ནས་དེ་ཁོ་ན་ཉིད་རིགས་པར་འཇོག་པ་ཡིན་ཏེ། གང་གི་ཚེ་ཤེས་པ་རང་བཞིན་གྱིས་སྐྱེ་བ་མེད་པ་དེ་ཁོ་ན་ཉིད་ཡིན་ཞིང་ཡུལ་ཅན་བློ་ཡང་རང་བཞིན་གྱིས་སྐྱེ་བ་དང་བྲལ་བའི་རྣམ་པ་ཅན་དུ་ཞུགས་པ་དེའི་ཚེ་དེ་ཁོ་ན་ཉིད་དེའི་རྣམ་པ་སྟེན་པ་སྟེ་འཛིན་པ་ཉིད་ལས་བློ་དེ་ཡིས་དེ་ཁོ་ན་ཉིད་རྟོགས་པར་འཇོག་པའི་ཕྱིར་རོ། །དཔེ་ཇི་ལྟར་ན་སེམས་ནི་སྔོ་སོགས་གང་གི་རྣམ་པ་ཅན་དུ་འགྱུར་བ་དེ་ཡིས་ཡུལ་སྔོ་སོགས་དེ་ཡོངས་སུ་ཤེས་པ་དེ་བཞིན་ནོ། ། གཉིས་པ་ལ་གཉིས། དངོས་ཀྱི་དོན་དང༌། དེའི་འཐད་པ་དངོས་བསྟན་པའོ༑ ༑དང་པོ་ནི། ཐུབ་པ་བཅོམ་ལྡན་（༣༣བ）འདས་ཆོས་ཅན། བློ་རང་བཞིན་གྱིས་སྐྱེ་བ་མེད་ཀྱང་གཞན་ལ་དེ་ཁོ་ན་ཉིད་སྟོན་པ་མི་འཐད་པའི་སྐྱོན་མེད་དེ། ཆོས་སྐུ་ལ་མངའ་བརྙེས་པ་དེ་ཡིས་གཟུགས་ཀྱི་སྐུ་ནི་བསོད་ནམས་ཀྱི་ཚོགས་དུ་མས་ཟིན་པའི་ལོངས་སྤྱོད་རྫོགས་པའི་སྐུ་དང་སྤྲུལ་པའི་སྐུ་དང་གཞན་ཡང་སྤྲུལ་པ་དེའི་མཐུས་ནམ་མཁའ་སོགས་ལས་སྒྲ་གང་ཞིག་ཆོས་ཀྱི་དེ་ཁོ་ན་ཉིད་སྟོན་པ་འབྱུང་བ་དེ་ལས་ཀྱང་འཇིག་རྟེན་གྱིས་དེ་ཁོ་ན་ཉིད་རིག་པར་འགྱུར་བའི་ཕྱིར་རོ། །གཉིས་པ་ནི། དེ་ཆོས་ཅན། འབད་རྩོལ་ཉེ་བར་ཞི་བའི་སྒོ་ནས་གཞན་དོན་ཕུལ་དུ་བྱུང་བ་བསྒྲུབས་ནུས་ཏེ། ད་ལྟ་སྐྱེས་པའི་འབད་རྩོལ་གྱི་རྟོག་པ་མེད་བཞིན་དུ་ཆོས་ཀྱི་སྐུའི་བདག་ཉིད་ཅན་ལ་བཞུགས་པའི་སངས་རྒྱས་དེའི་འཕྲིན་ལས་འཇུག་པ་ནི་གདུལ་བྱའི་སྐྱེ་བོའི་དགེ་བ་སྟེ་བསོད་ནམས་དང་སངས་རྒྱས་ཀྱི་སྔོན་གྱི་སྨོན་ལམ་གྱི་ཁྱད་པར་གྱིས་འཕངས་པ་ལས་ཆེས་བསམ་གྱིས་མི་ཁྱབ་པའི་གཞན་དོན་འབྱུང་བའི་ཕྱིར་རོ། །དཔེ་ཇི་ལྟར་ན། འཇིག་རྟེན་འདིར་རྫ་མཁན་སྟོབས་ཆེན་པོ་དང་ལྡན་པས་ཆེས་འབད་པས་བསྐོར་བའི་འཁོར་ལོ་ནི་དེ་འདས་ནས་ཡུན་རིང་དུ་སོང་བས་རྫ་མཁན་དེའི་རྩོལ་བ་ད་ལྟ་སྐྱེས་པ་མེད་བཞིན་དུའང་འཁོར་ལོ་འཁོར་ཞིང་བུམ་པ་ལ་སོགས་པའི་རྒྱུར་མཐོང་བ་ལྟར་རམ་དེ་བཞིན་ནོ།

། གཉིས་པ་ལ་གཉིས། སྐུའི་རྣམ་གཞག་དང༌། སྟོབས་ཀྱི་ཡོན་ཏན་གྱི་རྣམ་གཞག་གོ །དང་པོ་ལ་གསུམ། ཆོས་སྐུ་དང༌། ལོངས་སྤྱོད་རྫོགས་པའི་སྐུ་དང༌། རྒྱུ་མཐུན་གྱི་སྐུ་བཤད་པའོ། །དང་པོ་ནི། གཉིས་སྣང་གི་སྤྲོས་པ་ཉེ་བར་ཞི་བའི་སངས་རྒྱས་ཀྱི་ཐུགས་རྒྱུད་ཀྱི་ཆོས་ཉིད་དང༌། ཆོས་ཉིད་ལ་རྟག་ཏུ་མཉམ་པར་བཞག་པའི་ཡེ་ཤེས་དེ་ཆོས་ཅན། རྒྱལ་བ་རྣམས་ཀྱི་ཆོས་ཀྱི་སྐུ་ཡིན་ཏེ། ཤེས་བྱའི་ཡུལ་མ་རིག་པའི་དབང་གིས་གཉིས་སུ་སྣང་བའི་བུད་ཤིང་སྐམ་པོ་དང་འདྲ་བ་མ་ལུས་པ་ཡེ་ཤེས་མེ་དང་འདྲ་བས་བསྲེགས་པ་ལ་སྒྲིབ་གཉིས་མཐའ་དག་དང་བྲལ་བའི་རྣམ་བྱང་བདེན་པ་ཡིན་པའི་ཕྱིར། དེའི་ཚེ་ཆོས་ཉིད་ཀྱི་སྐུ་འདི་ཆོས་ཅན། སྐྱེ་བ་མེད་ཅིང་འགག་པ་ཡང་མེད་དེ། འདུས་མ་བྱས་ཀྱི་སྐུ་ཡིན་པའི་ཕྱིར༑ སངས་རྒྱས་ཀྱི་ཐུགས་རྒྱུད་ཀྱི་མཉམ་བཞག་ཡེ་ཤེས་ཆོས་ཅན། དེ་ཁོ་ན་ཉིད་གཉིས་སུ་སྣང་བའི་ཚུལ་གྱིས་མཁྱེན་པ་མ་ཡིན་ཏེ། སེམས་དང་སེམས་བྱུང་གི་རྣམ་པར་རྟོག་པ་འགགས་པའི་མཁྱེན་པ་མཐར་ཐུག་ཡིན་པས་སོ། །ཆོས་ཀྱི་སྐུ་དེ་ནི་ཆོས་ཅན། དང་པོར་ལོངས་སྤྱོད་རྫོགས་པའི་སྐུ་ཡིས་མངོན་སུམ་དུ་མཛད་པ་སྟེ་བརྙེས་པ་ཡིན་ཏེ། མ་རིག་པའི་དབང་གིས་གཉིས་སྣང་དང་བྲལ་བའི་ཡོན་ཏན་མཐར་ཐུག་ཡིན་པའི་ཕྱིར་རོ། ། གཉིས་པ་ནི། ལོངས་སྤྱོད་རྫོགས་པའི་སྐུ་འདི་ནི་ཆོས་ཅན། རྣམ་རྟོག་ཞི་བའི་སྐུ་ཡིན་ཀྱང་དཔག་བསམ་གྱི་ཤིང་ལྟ་བུ་དང་ཡིད་བཞིན་གྱི་ནོར་བུ་ཇི་བཞིན་དུ་གཞན་དོན་གསལ་བར་གྱུར་པ་ཡིན་ཏེ། སྤྲཽས་པ་དང་བྲལ་བའི་བྱང་སེམས་འཕགས་པ་རྣམས་ལ་སྣང་བར་འགྱུར་ཞིང་རྣམ་པར་མི་རྟོག་པར་འགྲོ་བ་ཐམས་ཅད་གྲོལ་གྲོལ་（༣༤ན）གྱི་བར་དུ་གདུལ་བྱའི་འཇིག་རྟེན་གྱི་འབྱོར་པའི་སླད་དུ་རྟག་ཏུ་བཞུགས་པའི་སྐུ་ཡིན་པའི་ཕྱིར་རོ། ། གསུམ་པ་ལ་གསུམ། སྐུའི་བ་སྤུའི་ཁུང་བུ་གཅིག་ཏུ་རང་གི་སྤྱོད་པ་ཀུན་སྟོན་ཚུལ་དང༌། གནས་དེར་གཞན་གྱི་སྤྱོད་པ་ཀུན་སྟོན་ཚུལ་དང༌།

བཞེད་པ་ལ་མངའ་བསྒྱུར་པ་ཕུན་སུམ་ཚོགས་པ་བཤད་པའོ། །དང་པོ་ནི། ཐུབ་བའི་དབང་པོ་ཆོས་ཅན། མཐུ་སྟོབས་ཕུན་སུམ་ཚོགས་པ་མངའ་སྟེ། ཆོས་སྐུ་དང་ལོངས་སྐུ་དེའི་རྒྱུ་མཐུན་པའི་གཟུགས་གཅིག་ལ་འཁོར་བ་ཐོག་མ་མེད་པ་ནས་རང་གི་སྐྱེ་བའི་གནས་སྐབས་ད་ལྟ་འགགས་ཟིན་པ་རྣམས་གསལ་བ་དང་མ་འཆོལ་བར་སྔར་གྱི་བྱུང་ཚུལ་ནི་མ་ལུས་པ་ཉིད་ཀྱིས་བཀྲ་བ་མཐའ་དག་དུས་གཅིག་ཁོ་ནར་སྟོན་པར་མཛད་པའི་ཕྱིར། ཐུབ་པ་བཅོམ་ལྡན་འདས་ཆོས་ཅན། སྔོན་རང་གི་སྦྱིན་པའི་ཕར་ཕྱིན་ལ་སྤྱོད་པའི་སྐབས་ཀྱི་བྱུང་ཚུལ་ཀུན་གསལ་བར་སྟོན་ནུས་ཏེ། སངས་རྒྱས་ཀྱི་ཞིང་ཅི་འདྲ་བ་དང་ཞིང་དེའི་ཐུབ་པའི་དབང་པོ་ཅི་འདྲ་བ་དེ་དང་སངས་རྒྱས་དེ་དག་གི་སྐུ་དང་སྤྱོད་པའི་མཐུ་དང་སྟོབས་ཅི་འདྲ་བ་དང༌། སངས་རྒྱས་དེའི་འཁོར་ཉན་ཐོས་ཀྱི་དགེ་འདུན་འདུས་པ་ཇི་སྙེད་པ་དང་དགེ་འདུན་དུ་གྱུར་པའི་ཚུལ་ཇི་ལྟ་བ་དང་སངས་རྒྱས་ཀྱི་ཞིང་དེར་བྱང་ཆུབ་སེམས་དཔའ་རྣམས་ཀྱི་མཚན་དཔེས་སྤྲས་པའི་གཟུགས་དང་ཉེ་བར་སྤྱོད་པ་ཅི་འདྲ་བ་དང་ཐེག་པ་གཅིག་ལ་སོགས་པ་ཆོས་ཅི་འདྲ་བ་བསྟན་པ་དང་ཞིང་དེར་བདག་ཉིད་ཚངས་པ་དང་བརྒྱ་བྱིན་སོགས་ཀྱི་རིགས་སུ་འགྱུར་བ་ཅི་འདྲ་བ་དང་ཆོས་ཐོས་ནས་བྱང་སེམས་ཀྱི་སྤྱོད་པ་གང་ལ་སྤྱད་པ་དང་སངས་རྒྱས་བྱང་སེམས་ཉན་ཐོས་དེ་དག་ལ་རིན་པོ་ཆེ་ལ་སོགས་པའི་སྦྱིན་པ་གང་དུས་ཇི་ཙམ་དང་ཚད་ཇི་ཙམ་ཞིག་ཕུལ་བ་དེ་ནི་མ་ལུས་པ་སྐུ་གཅིག་ལ་སྟོན་པར་མཛད་པ་ཡིན་པའི་ཕྱིར། དེ་ཆོས་ཅན། ཚུལ་ཁྲིམས་ཀྱི་ཕར་ཕྱིན་སོགས་ལ་སྤྱད་པའི་སྤྱོད་པ་ཀུན་གསལ་བར་སྟོན་ནུས་ཏེ་སྔ་མ་སྦྱིན་པ་དེ་བཞིན་དུ་ཚུལ་ཁྲིམས་དང༌། བཟོད་པ་དང་བརྩོན་འགྲུས་དང་ཏིང་ངེ་འཛིན་བསམ་གཏན་དང་ཤེས་རབ་ལ་སྤྱོད་པའི་ཚེ་སྔར་གྱི་གནས་སྐབས་གང་མ་ཚང་བ་མེད་པ་དེ་དག་གཟུགས་སྐུ་གཅིག་ལ་དུས་གཅིག་ཁོ་ནར་སྟོན་ནུས་པའི་ཕྱིར། དེར་མ་ཟད་སྔོན་གྱི་ཉིད་ཀྱི་སྤྱོད་པ་ཀུན་སྐུའི་བ་སྤུའི་ཁུང་བུའང་གསལ་བར་སྟོན་ནུས་ཏེ།

མཐུ་སྟོབས་ཕུལ་དུ་བྱུང་བ་ལ་མངའ་བརྙེས་པའི་གཟུགས་སྐུ་ཡིན་པའི་ཕྱིར་རོ། ། གཉིས་པ་ནི། དེ་ཆོས་ཅན། སངས་རྒྱས་གང་དག་འདས་པ་དང་འབྱུང་བར་འགྱུར་བ་གང་ཡིན་པ་དང༌། སངས་རྒྱས་གང་དག་ད་ལྟ་ནམ་མཁའི་མཐར་ཐུག་པར་གསུང་གི་གདངས་མཐོན་པོས་ཆོས་སྟོན་པས་སྡུག་བསྔལ་གྱིས་བཟུང་བའི་འགྲོ་བ་རྣམས་དབུགས་འབྱིན་ཞིང་འཇིག་རྟེན་ན་བཞུགས་པ་དང་དང་པོ་ཐུགས་བཟུང་བ་ནས་བྱང་ཆུབ་ཀྱི་སྙིང་པོའི་བར་དུས་གསུམ་གྱི་སངས་རྒྱས་དེ་དག་གི་སྤྱོད་པ་ཀུན་བདག་གི་སྤྱོད་ཚུལ་སྟོན་པ་ཇི་ལྟ་བ་བཞིན་དུ་བ་སྤུའི་ཁུང་བུར་དུས་གཅིག་ལ་ནི་གསལ་（༣༤བ）བར་སྟོན་ནུས་ཏེ། དངོས་པོ་རྣམས་མིག་འཕྲུལ་གྱི་རང་བཞིན་དང་འདྲ་བར་མཁྱེན་ནས་གོམས་པ་མཐར་ཐུག་པའི་གཟུགས་སྐུ་ཡིན་པའི་ཕྱིར། དེ་ཆོས་ཅན། རང་དང་སངས་རྒྱས་གཞན་གྱི་སྤྱོད་པ་སྟོན་ནུས་པ་དེ་བཞིན་དུ་དུས་གསུམ་གྱི་བྱང་ཆུབ་སེམས་དཔའ་དང་རང་རྒྱལ་འཕགས་པ་དང་ཉན་ཐོས་འཕགས་པ་མ་ལུས་པ་རྣམས་ཀྱི་སྤྱོད་པ་དང་དེའི་ལྷག་མ་སོ་སོ་སྐྱེ་བོའི་གནས་སྐབས་ཀྱི་སྤྱོད་པ་ཐམས་ཅད་ནི་བ་སྤུའི་ཁུང་བུར་དུས་གཅིག་གི་ཚེ་གསལ་བར་སྟོན་ནུས་ཏེ། རྟགས་སྔ་མ་དེའི་ཕྱིར་རོ། །

གསུམ་པ་ནི། དེ་ཆོས་ཅན། བཞེད་པ་ལ་མངའ་བསྒྱུར་བ་ཕུན་སུམ་ཚོགས་པ་བརྙེས་ཏེ། དྲི་མ་མ་ལུས་པ་དག་པའི་མཛད་པ་འདི་ནི་བཞེད་པ་ཙམ་གྱིས་འཇུག་པ་ཡི་སྒོ་ནས་ནམ་མཁའི་མཐས་གཏུགས་པའི་འཇིག་རྟེན་རྣམས་རྡུལ་ཕྲ་རབ་གཅིག་གི་ཡུལ་གྱི་གོ་ས་ལ་སྟོན་པར་ནུས་ལ་འཇིག་རྟེན་མཐའ་ཡས་པའི་ཕྱོགས་རྡུལ་གཅིག་གིས་ཁྱབ་པར་གསལ་བར་སྟོན་མོད་ཀྱང་རྡུལ་རགས་པ་སྟེ་ཆེ་བར་མི་འགྱུར་ཞིང་འཇིག་རྟེན་ཕྲ་བ་སྟེ་ཆུང་བར་མི་འགྱུར་བར་སྟོན་ནུས་པའི་ཕྱིར། དེ་ཆོས་ཅན། སྐད་ཅིག་རེ་རེར་སྟོན་པའི་མཛད་པ་མཐའ་ཡས་པ་མངའ་སྟེ། རྣམ་པར་རྟོག་པ་མི་མངའ་བ་ཁྱོད་ཀྱིས་སྲིད་པའི་མཐའི་བར་དུ་དུས་སྐད་ཅིག་དེ་རེ་རེ་ལ་སྤྱོད་པ་སྣ་ཚོགས་པ་ཇི་སྙེད་སྟོན་པ་དེ་སྙེད་ཀྱི་གྲངས་འཛམ་བུའི་གླིང་མ་ལུས་པ་ན་རྡུལ་ཕྲ་རབ་ཀྱི་གྲངས་གང་ཇི་སྙེད་ཀྱི་གྲངས་ལ་མེད་པའི་ཕྱིར༑ སྔ་མ་ནི་ཡུལ་དང༌། ཕྱི་མ་ནི་དུས་ཀྱི་དབང་དུ་བྱས་པའོ། ། གཉིས་པ་ལ་བཞི། སྟོབས་བཅུ་མདོར་བསྟན། དེ་རྣམས་རྒྱས་པར་བཤད། ཡོན་ཏན་ཀུན་བརྗོད་མི་ནུས་པའི་ཚུལ། ཡོན་ཏན་གཉིས་ཤེས་པའི་ཕན་ཡོན་བསྟན་པའོ། །དང་པོ་ནི། སངས་རྒྱས་ཀྱི་སྟོབས་ནི་ཆོས་ཅན། བཅུ་པོ་འདི་དག་གོ་སྟེ། དབྱེ་ན་བཅུར་ཡོད་དེ། གནས་དང་གནས་མ་ཡིན་པ་མཁྱེན་པའི་སྟོབས་ནས་ཟག་པ་ཟད་པ་མཁྱེན་པའི་སྟོབས་ཀྱི་བར་རྣམས་ཡོད་པའི་ཕྱིར་རོ། །བཅུ་པོ་གང་ཞེ་ན། གནས་དང་གནས་མིན་མཁྱེན་པའི་སྟོབས་དང༌། དེ་བཞིན་དུ་ལས་ཀྱི་རྣམ་པར་སྨིན་པ་བློ་སྟེ་མཁྱེན་པའྀ་སྟོབས་དང༌། མོས་པ་སྣ་ཚོགས་པ་ཐུགས་སུ་ཆུད་པའི་སྟོབས་དང༌། ཁམས་སྣ་ཚོགས་པ་ནི་མཁྱེན་པའི་སྟོབས་དང༌། དེ་བཞིན་དུ་དབང་པོ་མཆོག་དང་མཆོག་མ་ཡིན་པ་མཁྱེན་པའི་སྟོབས་དང༌། ཐམས་ཅད་དུ་འགྲོ་བའི་ལམ་མཁྱེན་པའི་སྟོབས་དང༌། བསམ་གཏན་དང་རྣམ་པར་ཐར་པ་དང་ཏིང་ངེ་འཛིན་དང་སྙོམས་པར་འཇུག་པ་སོགས་བློ་སྟེ་མཁྱེན་པའི་སྟོབས་དང༌། སྔོན་གྱི་གནས་རྗེས་སུ་དྲན་པ་མཁྱེན་པའི་སྟོབས་དང༌།

དེ་བཞིན་དུ་འཆི་འཕོ་བ་དང་སྐྱེ་བ་དང་གནས་པ་བློ་སྟེ་མཁྱེན་པའི་སྟོབས་དང༌། ཟག་པ་རྣམས་ཟད་པ་མཁྱེན་པའི་སྟོབས་ཏེ་བཅུའོ། ། གཉིས་པ་ལ་གཉིས། གནས་དང་གནས་མིན་མཁྱེན་པ་སོགས་ཀྱི་སྟོབས་ལྔ་བཤད་པ། ཐམས་ཅད་དུ་（༣༥བ）འགྲོ་བའི་ལམ་མཁྱེན་པ་སོགས་ཀྱི་སྟོབས་ལྔ་བཤད་པའོ། །དང་པོ་ནི། རྒྱུ་གང་ཞིག་ལས་འབྲས་བུ་གང་ཞིག་ངེས་པར་སྐྱེ་བར་འགྱུར་བའི་རྒྱུ་དེ་ནི་འབྲས་བུ་དེ་ཡི་གནས་སུ་དེ་ལྟར་མཁྱེན་པའི་སངས་རྒྱས་རྣམས་ཀྱི་གསུངས་ཏེ། རྒྱུ་མི་དགེ་བ་ལས་འབྲས་བུ་སྡུག་བསྔལ་འབྱུང་བ་སོགས་སོ་སོར་ངེས་པའི་ཕྱིར། དེ་ལྟར་བཤད་པ་ལས་ལྡོག་པ་ནི་གནས་མིན་པ་ཞེས་བྱ་སྟེ༑ རྒྱུ་མི་དགེ་བ་ལས་འབྲས་བུ་བདེ་བ་འབྱུང་བ་གནས་མ་ཡིན་པའི་ཕྱིར་རོ། ། གནས་དང་གནས་མ་ཡིན་པའི་ཤེས་བྱ་མཐའ་ཡས་པ་ལ་མཁྱེན་པ་ཐོགས་པ་སྤངས་པའི་སངས་རྒྱས་ཀྱི་ཡེ་ཤེས་འདི་ནི་ཆོས་ཅན། གནས་དང་གནས་མ་ཡིན་པ་མཁྱེན་པའི་སྟོབས་སུ་བཤད་དེ། གནས་དང་གནས་མ་ཡིན་གྱི་རབ་དབྱེ་ལ་ཆགས་ཐོགས་མེད་པར་འཇུག་པའི་མཁྱེན་པ་མཐར་ཐུག་ཡིན་པའི་ཕྱིར། འདོད་པ་སྟེ་དགེ་བ་དང་མི་འདོད་པ་སྟེ་མི་དགེ་བ་མ་འདྲེས་པ་གཉིས་དང་དེ་གཉིས་ལས་ལྡོག་པ་སྟེ་ལས་འདྲེས་མ་དང་ཟག་བཅས་ཀྱི་ལས་ཟད་པར་བྱེད་པའི་ཟག་མེད་ཀྱི་དངོས་པོ་རྣམས་ཀྱི་ལས་དང་ལས་དེའི་རྣམ་སྨིན་ཤིན་ཏུ་མི་འདྲ་བ་སྣ་ཚོགས་པ་ལའང་མཁྱེན་པ་ནུས་མཐུ་ཐོགས་པ་མེད་པར་འཇུག་པར་འགྱུར་བ་དུས་གསུམ་གྱིས་བསྡུས་པའི་ཤེས་བྱ་ཀུན་ལ་ཁྱབ་པར་མཛད་པའི་སངས་རྒྱས་ཀྱི་ཡེ་ཤེས་དེ་ནི་ཆོས་ཅན། ལས་ཀྱི་རྣམ་སྨིན་མཁྱེན་པའི་སྟོབས་སུ་འདོད་དེ། ལས་ཀྱི་རྣམ་གྱི་རབ་དབྱེ་ཐམས་ཅད་ལ་ཆགས་ཐོགས་མེད་པར་འཇུག་པའི་མཁྱེན་པ་མཐར་ཐུག་ཡིན་པའི་ཕྱིར། འདོད་ཆགས་ལ་སོགས་པའི་ཉོན་མོངས་པ་དང་སོགས་ཀྱིས་བསྡུས་པ་དད་སོགས་རྣམས་ཀྱི་འབྱུང་བ་སྟེ་ས་བོན་གྱི་སྟོབས་ཀྱིས་བསྐྱེད་པའི་འདོད་པ་ནི་ཤིན་ཏུ་མི་འདྲ་བ་སྣ་ཚོགས་པའི་མོས་པ་དམན་པ་དང་འབྲིང་དང་གང་ཡང་ཁྱད་པར་དུ་འཕགས་པའི་འདོད་པ་དང་མོས་པ་དེ་ལས་གཞན་པའི་ཆོས་ཀུན་སྤྱོད་པ་རྣམས་ཀྱིས་སྔར་བཤད་པའི་མོས་པའི་ས་བོན་གཡོགས་པ་སྟེ་བསྒྲིབས་པའི་མོས་པ་ལའང་མཁྱེན་པ་དུས་གསུམ་དུ་འགྲོ་བ་སྟེ་འཇུག་པ་མོས་པའི་ཤེས་བྱ་མ་ལུས་པ་ལ་ཁྱབ་པར་འཇུག་པའི་སངས་རྒྱས་ཀྱི་ཡེ་ཤེས་ཆོས་ཅན།

མོས་པ་སྣ་ཚོགས་མཁྱེན་པའི་སྟོབས་ཞེས་བྱ་སྟེ། མོས་པའི་རབ་དབྱེ་ཐམས་ཅད་ལ་ཆགས་ཐོགས་མེད་པར་འཇུག་པའི་མཁྱེན་པ་མཐར་ཐུག་ཡིན་པའི་ཕྱིར། སངས་རྒྱས་ཁམས་ཀྱི་རྣམ་པར་དབྱེ་བ་ལ་མཁས་པ་རྣམས་ཀྱིས་མིག་སོགས་ཁམས་བཅོ་བརྒྱད་དང་དེ་དག་གི་རང་བཞིན་ནང་སྟོང་པ་ཉིད་ལ་སོགས་པ་གང་ཡིན་པ་དེ་ཁམས་སུ་གསུངས་པའི་ཁམས་ཀྱི་རབ་དབྱེ་རྣམ་པ་ཀུན་གྱི་ཁྱད་པར་རྣམས་ལ་རྫོགས་པའི་སངས་རྒྱས་རྣམས་ཀྱི་མཁྱེན་པ་མཐའ་ཡས་པར་འཇུག་པའི་ཡེ་ཤེས་ཆོས་ཅན། ཁམས་སྣ་ཚོགས་མཁྱེན་པའི་སྟོབས་སུ་འདོད་དེ། ཁམས་སྣ་ཚོགས་ཀྱི་རབ་དབྱེ་ལ་ཆགས་ཐོགས་མེད་པར་འཇུག་པའི་མཁྱེན་པ་མཐར་ཐུག་ཡིན་པའི་ཕྱིར། ཀུན་ཏུ་རྟོག་པའི་དབང་པོ་དད་སོགས་ཀྱིས་བསྡུས་པ་དད་པའི་དབང་པོ་སོགས་ཆེས་རྣོ་བ་ཉིད་ནི་མཆོག་ཏུ་བཞེད་ལ་དབང་པོ་འབྲིང་གི་གནས་སྐབས་དང་དབང་པོ་རྟུལ་བ་ཉིད་ཆུང་ངུའི་གནས་སྐབས་ནི་མཆོག་མིན་པར་བཤད་པ་དང་མིག་ལ་སོགས་པའི་དབང་པོ་ཉེར་གཉིས་དང་དབང་པོ་རྣམས་ཀྱི་ཕན་ཚུན་སྒྲུབ་པར་བྱེད་ནུས་ཤིང་ཆུབ་པ་སྟེ་གྲུབ་པ་ལ་རྣམ་པ་ཐམས་ཅད་དུ་མཁྱེན་པ་ཆགས་ཐོགས་མེད་པར་འཇུག་པའི་སངས་རྒྱས་ཀྱི་ཡེ་ཤེས་ཆོས་ཅན། དབང་པོ་མཆོག་དང་མཆོག་མ་ཡིན་མ་ཡིན་པའི་སྟོབས་སུ་གསུངས་ཏེ། དབང་པོ་མཆོག་དང་མཆོག་མ་ཡིན་པའི་རབ་དབྱེ་ལ་ཆགས་ཐོགས་མེད་པར་འཇུག་པའི་མཁྱེན་པ་མཐར་ཐུག་ཡིན་པའི་ཕྱིར་རོ། ། གཉིས་པ་ནི། ལམ་འགའ་ཞིག་རྒྱལ་བ་ཉིད་དུ་འགྲོ་བའི་ལམ་དང་ལམ་འགའ་ཞིག་རང་རྒྱལ་གྱི་བྱང་ཆུབ་དང༌། འགའ་ཞིག་ཉན་ཐོས་ཀྱི་བྱང་ཆུབ་ཏུ་འགྲོ་བ་དང༌། ཡི་དྭགས་དང་དུད་འགྲོ་དང་ལྷ་དང་མི་དང་དམྱལ་བ་རྣམས་སུ་འགྲོ་བ་དང༌། སོགས་ཀྱི་སྒྲས་ཡང་དག་པར་དང་ལོག་པར་ངེས་པའི་ལམ་ལ་སོགས་པ་སྣ་ཚོགས་པ་བསྡུས་ཏེ་དེ་རྣམས་ལ་མཁྱེན་པ་ཆགས་ཐོགས་མེད་པར་འཇུག་པའི་སངས་རྒྱས་ཀྱི་ཡེ་ཤེས་ཆོས་ཅན། མཐའ་ཡས་པ་སྟེ་ཐམས་ཅད་དུ་འགྲོ་བའི་ལམ་མཁྱེན་པའི་སྟོབས་སུ་འདོད་དེ།

ཐམས་ཅད་དུ་འགྲོ་བའི་ལམ་ལ་ཆགས་ཐོགས་མེད་པར་འཇུག་པའི་མཁྱེན་པ་མཐར་ཐུག་ཡིན་པའི་ཕྱིར། འཇིག་རྟེན་མཐའ་ཡས་པ་ན་ཡོད་པའི་རྣལ་འབྱོར་པའི་བྱེ་བྲག་ལ་སྟེ་རབ་དབྱེ་མི་འདྲ་བ་ཐ་དད་པའི་བསམ་གཏན་བཞི་དང་རྣམ་པར་ཐར་པ་བརྒྱད་དང་གང་ཞི་གནས་གང་དག་སྟཻ་ཏིང་ངེ་འཛིན་དང་སྙོམས་འཇུག་གི་ཁྱད་པར་གང་དག་གཅིག་དང་བརྒྱད་དུ་གྱུར་པ་སྟེ་མཐར་གནས་ཀྱི་སྙོམས་འཇུག་དགུ་ལ་སོགས་པ་རྣམ་བྱང་དེ་དག་ལ་མཁྱེན་པ་ཆགས་ཐོགས་མེད་པར་འཇུག་པའི་སངས་རྒྱས་ཀྱི་ཡེ་ཤེས་འདི་ནི་ཆོས་ཅན། ཀུན་ནས་ཉོན་མོངས་དང་རྣམ་བྱང་མཁྱེན་པའི་སྟོབས་སུ་བཤད་དེ། དེའི་རབ་དབྱེ་ལ་ཆགས་ཐོགས་མེད་པར་འཇུག་པའི་མཁྱེན་པ་མཐར་ཐུག་པའི་ཕྱིར༑ ༑དུས་ཇི་སྲིད་གཏི་མུག་འཇུག་པ་དེ་སྲིད་སྲིད་པར་གནས་པ་ན་འདས་པའི་དུས་བདག་དང་སེམས་ཅན་གཞན་རེ་རེ་ཡི་སྲིད་པའི་སེམས་ཅན་ནི་ཇི་སྙེད་ཡོད་པ་དེ་སྙེད་ཀྱི་སེམས་ཅན་མཐའ་ཡས་པ་གཞི་སྟེ་རྒྱུ་དང་བཅས་པར་དྲན་པ་དང་ཡུལ་ཕྱོགས་དང་བཅས་པར་དྲན་པའི་ཡུལ་རྣམས་ལ་བློ་ཐོགས་པ་མེད་པར་འཇུག་པའི་སངས་རྒྱས་ཀྱི་ཡེ་ཤེས་གང་དང་གང་ཡིན་པ་དེ་ནི་ཆོས་ཅན། སྔོན་གྱི་གནས་རྗེས་སུ་དྲན་པའི་མཁྱེན་པའི་སྟོབས་སུ་བཤད་དེ། སྔོན་གྱི་གནས་རྗེས་སུ་དྲན་པའི་རབ་དབྱེ་ལ་མཁྱེན་པ་ཆགས་ཐོགས་མེད་པར་འཇུག་པའི་ཡེ་ཤེས་（༣༦ན）མཐར་ཐུག་ཡིན་པའི་ཕྱིར། སེམས་ཅན་རྣམས་ནི་སེམས་ཅན་རེ་རེའི་འཆི་འཕོ་བ་དང་སྐྱེ་བ་གང་ནམ་མཁའི་མཐས་གཏུགས་པའི་འཇིག་རྟཻན་ལ་གནས་པ་ལས་སྣ་ཚོགས་པས་བཀྲ་བར་བྱས་པ་མང་པོ་དེ་ལ་དུས་དེར་མཁྱེན་པ་རྣམ་པ་ཀུན་ཏུ་ཡོངས་སུ་དག་པས་མ་ཆགས་པར་འཇུག་པ་ཡིས་སངས་རྒྱས་ཀྱི་ཡེ་ཤེས་ཆོས་ཅན་འཆི་འཕོ་བ་དང་སྐྱེ་བའི་ཡུལ་མཐའ་ཡས་པ་མཁྱེན་པའི་སྟོབས་སུ་འདོད་དེ། འཆི་འཕོ་བ་དང་སྐྱེ་བའི་རབ་དབྱེ་ལ་མཁྱེན་པ་ཆགས་ཐོགས་མེད་པར་འཇུག་པའི་ཡེ་ཤེས་མཐར་ཐུག་ཡིན་པའི་ཕྱིར། རྣམ་པ་ཀུན་མཁྱེན་པའི་རྒྱལ་བ་རྣམས་ཀྱི་སྟོབས་ཀྱིས་མྱུར་དུ་ཉོན་མོངས་པ་དག་ནི་བག་ཆགས་དང་བཅས་པ་འཇིག་པ་སྟེ་བཅོམ་པར་གྱུར་པ་དང༌།

སློབ་མ་ཉན་ཐོས་དང་ལ་སོགས་པ་རང་རྒྱལ་གྱི་ཉོན་མོངས་བློ་ཡིས་ཏེ་ཤེས་རབ་ཀྱིས་འགོག་པ་གང་ཡིན་པའི་ཟག་མེད་དེས་མཁྱེན་པ་ཆགས་ཐོགས་མེད་པར་འཇུག་པའི་སངས་རྒྱས་ཀྱི་ཡེ་ཤེས་ཆོས་ཅན༑ ཟག་པ་ཟད་པ་མཐའ་ཡས་པ་མཁྱེན་པའི་སྟོབས་སུ་འདོད་དེ། ཟག་པ་ཟད་པའི་རབ་དབྱེ་ལ་ཆགས་ཐོགས་མེད་པར་འཇུག་པའི་ཡེ་ཤེས་མཐར་ཐུག་ཡིན་པའི་ཕྱིར་རོ། གསུམ་པ་ནི། ཤེས་བྱ་ཆོས་ཅན། སངས་རྒྱས་ཀྱི་ཡོན་ཏན་ཟད་པའི་དབང་གིས་བརྗོད་མི་ནུས་པ་མ་ཡིན་ཏེ། སློབ་མ་ཉན་ཐོས་དང་དེ་དང་བཅས་པའི་རང་རྒྱལ་དང་སངས་རྒྱས་ཀྱི་སྲས་ས་ཆེན་པོ་ལ་བཞུགས་པའི་བྱང་སེམས་རྣམས་ཀྱིས་ཀྱང་སངས་རྒྱས་ཀྱི་ཡོན་ཏན་ནམ་མཁའ་ལྟར་མཐའ་ཡས་པ་མ་བརྗོད་པར་ལྡོག་པར་འགྱུར་བ་ནི་སངས་རྒྱས་ཀྱི་ཡོན་ཏན་ཟད་པས་མ་ཡིན་གྱི་རང་གི་བློའི་ནུས་པ་ཟད་པས་ལྡོག་པའི་ཕྱིར་རོ། །དཔེར་ན། ནམ་མཁའ་མེད་པས་འདབ་ཆགས་ལྡོག་པར་མི་འགྱུར་གྱི་འདིར་ནི་རང་མཐུ་ཟད་པས་ལྡོག་པར་འགྱུར་བ་དེ་བཞིན་ནོ༑ ༑དེ་ཆོས་ཅན། ཟླ་བ་གྲགས་པ་བདག་འདྲ་བས་སངས་རྒྱས་ཀྱི་ཡོན་ཏན་འདི་དག་ཅི་སྟེ་མ་ལུས་པ་ཤེས་པ་དང་ནི་བརྗོད་པར་ནུས་པར་འགྱུར་རམ་སྟེ་བརྗོད་མི་ནུས་ཏེ། སངས་རྒྱས་ཀྱི་ཡོན་ཏན་མཐའ་ཡས་ཤིང་ཚད་བཟུང་དུ་མེད་པ་དེའི་ཕྱིར། སློབ་དཔོན་ཟླ་བ་གྲགས་པ་ཆོས་ཅན། སངས་རྒྱས་ཀྱི་ཡོན་ཏན་ཀུན་བརྗོད་མི་ནུས་པ་འོན་ཀྱང་དགོས་པ་སྤང་བ་སྟེ་ཐེ་ཚོམ་མེད་པར་སངས་རྒྱས་ཀྱི་ཡོན་ཏན་ཅུང་ཟད་ཙམ་ཞིག་སྨྲས་པ་ཡིན་ཏེ། སངས་རྒྱས་ཀྱི་ཡོན་དེ་དག་འཕགས་པ་ཀླུ་སྒྲུབ་ཀྱིས་བཤད་པ་ལ་བརྟེན་ནས་རྟོགས་པའི་ཕྱིར་རོ། ། བཞི་པ་ནི། ཤེས་བྱ་ཆོས་ཅན། བསྟན་བཅོས་འདིར་བསྟན་པའི་སངས་རྒྱས་ཀྱི་ཡོན་ཏན་རྣམས་གཉིས་སུ་འདུ་སྟེ། ཟབ་མོ་ནི་སྟོང་པ་ཉིད་ཆོས་ཀྱི་སྐུ་དང་གཞི་དང་ལམ་གྱི་སྟོང་པ་ཉིད་ཡིན་ལ་དེ་ལས་གཞན་ས་བཅུ་གཅིག་གི་ཡོན་ཏན་དང་སྟོབས་ལ་སོགས་རྣམས་རྒྱ་ཆེ་བའི་ཡོན་ཏན་ཡིན་པའི་ཕྱིར། དེ་ཆོས་（༣༦བ）ཅན༑

བསྟན་བཅོས་འདིར་ཡོན་ཏན་གཉིས་བསྟན་པ་ལ་དགོས་པ་ཡོད་དེ། ཟབ་ཅིང་རྒྱ་ཆེ་བའི་ཚུལ་གཉིས་པོ་ཤེས་པས་སངས་རྒྱས་ཀྱི་ཡོན་ཏན་གཉིས་པོ་འདི་དག་ཐོབ་པར་འགྱུར་བའི་ཕྱིར་རོ། ། གསུམ་པ་ནི། །མཆོག་གི་སྤྲུལ་པའི་སྐུ་ཆོས་ཅན། ཐབས་ཚུལ་སྣ་ཚོགས་པའི་སྒོ་ནས་འཕྲིན་ལས་ཕུན་སུམ་ཚོགས་པ་ལ་མངའ་བརྙེས་པར་མཛད་པ་ཡིན་ཏེ༑ ཆོས་སྐུ་བརྙེས་ནས་སླར་ཡང་དེ་ཁོ་ན་ཉིད་ལས་མི་གཡོ་བའི་སྐུ་མངའ་བ་ཁྱོད་ཀྱིས་སྲིད་པ་གསུམ་དུ་བྱོན་ནས་སྤྲུལ་པའི་སྐུ་རྣམས་ཀྱིས་གཤེགས་པ་དང་ནི་བལྟམས་པ་ལ་སོགས་པ་དང་བྱང་ཆུབ་པ་ཞི་བ་མྱང་འདས་སུ་བགྲོད་པའི་ཆོས་ཀྱི་འཁོར་ལོའང་སྟོན་པར་མཛད་པའི་སྒོ་ནས་དེ་ལྟར་ཁྱོད་ཀྱིས་འཇིག་རྟེན་པ་རྣམས་གཡོ་བག་སྟེ་སྤྱོད་པ་སྣ་ཚོགས་པ་ཅན་རེ་བ་སྟེ་སྲེད་པའི་ཞགས་པ་ནི་མང་པོས་བཅིངས་པ་མ་ལུས་པ་གྲགས་པ་དང་ཕན་ལན་ལ་མི་ལྟོས་པས་ཐུགས་རྗེའི་དབང་གིས་མྱ་ངན་ལས་འདས་པར་བཀྲི་བར་མཛད་པའི་ཕྱིར་རོ། ། བཞི་པ་ནི། དེ་ཆོས་ཅན། ཁྱོད་ཀྱིས་གདུལ་བྱའི་འགྲོ་བ་ལ་ཐེག་པ་གཞན་དང་མི་མཉམ་པ་དབྱེར་མེད་པའི་མཐར་ཐུག་ཐེག་པ་གཅིག་ཏུ་བསྟན་པ་ཡིན་ཏེ། རྒྱུ་མཚན་གང་གི་ཕྱིར་ན། འཇིག་རྟེན་འདི་ན་དེ་ཁོ་ན་ཉིད་མངོན་སུམ་དུ་ཤེས་པ་ལས་གཞན་སྒྲིབ་གཉིས་ཀྱི་དྲི་མ་མཐའ་དག་སེལ་བར་ནི་ལྷུར་བྱེད་པ་སྟེ་གཙོ་བོར་གྱུར་པ་མེད་ལ་ཆོས་རྣམས་ཀྱི་དེ་ཁོ་ན་ཉིད་ཀྱང་མི་འདྲ་བའི་རྣམ་འགྱུར་གྱི་དབྱེ་བ་ལའང་བསྟེན་པ་མ་ཡིན་ཞིང་དེ་ཁོ་ན་ཉིད་རྟོགས་པའི་ཡུལ་ཅན་གྱི་བློ་གྲོས་འདི་ཡང་རྣམ་པ་མི་འདྲ་བ་ཐ་དད་པར་འགྱུར་བ་ཡང་མ་ཡིན་པ་དེ་ཡི་ཕྱིར་རོ༑ ༑མཐར་ཐུག་ཐེག་པ་གཅིག་ཏུ་ངེས་ན་དང་པོ་ཉིད་ནས་ཐེག་པ་གཅིག་ཏུ་སྟོན་པར་རིགས་སོ་ཞེ་ན། དེ་ཆོས་ཅན། འཇིག་རྟེན་པ་རྣམས་ལ་སངས་རྒྱས་ཀྱི་སྤྱོད་ཡུལ་གཏིང་ཟབ་པ་ཐེག་པ་ཆེན་པོ་དེ་ལ་ཐོག་མར་འཇུག་པར་མི་འགྱུར་བའི་ཚུལ་སྟོན་པའི་རྒྱུ་མཚན་ཡོད་དེ། གང་གི་ཕྱིར་ན།

འགྲོ་བ་རྣམས་ལ་ཆགས་སོགས་ཉེས་པ་ཆེན་པོ་སྐྱེད་པར་བྱེད་པ་རྒྱུ་སྙིགས་མ་ལྔ་པོ་འདི་དག་ཡོད་པར་གྱུར་པ་དེའི་ཕྱིར། མཐར་ཐུག་ཐེག་པ་གཅིག་ཏུ་ངེས་ན་ཐེག་པ་གསུམ་སྟོན་པའི་དགོས་པ་གང་ཞེ་ན། དེ་ཆོས་ཅན། ཁྱོད་ཀྱིས་ཐེག་པ་ཆེན་པོ་ཐོབ་པའི་ཐབས་འདི་ནི་ཞི་བའི་ཚུལ་གྱི་བདེ་བ་ལ་ཡིད་སྦྱར་བར་བྱ་བའི་ཕྱིར་དུ་སློབ་མ་ཉན་ཐོས་སོགས་ལ་ཉན་རང་གི་ཐེག་པ་གཉིས་གསུངས་ཤིང༌། དེ་ནས་ཉན་ཐོས་ཀྱིས་རྣམ་པར་དབེན་པ་ལ་བློ་སྦྱངས་པ་རྣམས་ལའང་ལོགས་སུ་སྟེ་ཕྱི་ནས་ཐེག་པ་ཆེན་པོ་གསུངས་པའི་དགོས་པ་ཡོད་དེ། རྒྱུ་མཚན་གང་གི་ཕྱིར་ན། བདེ་བར་གཤེགས་པ་ཁྱོད་ལ་ཐབས་མཁས་པའི་མཁྱེན་རབས་དང་ཐུགས་རྗེའི་ཐབས་དང་ལྷན་ཅིག་མངའ་བའི་ཕྱིར། ཁྱབ་པ་ཡོད་དེ། གང་གི་ཕྱིར་ན་སྔོན་བྱང་ཆུབ་སེམས་དཔའི་དུས་སུ་སེམས་ཅན་（༣༧ན）ཐམས་ཅད་སྒྲོལ་བར་བྱའོ་ཞེས་ཁྱོད་ཀྱིས་ཞལ་གྱིས་བཞེས་ཏེ་དམ་བཅའ་མཐར་ཕྱིན་པ་ཡིན་པ་དེའི་ཕྱིར། དཔེར་ན། དེད་དཔོན་མཁས་པས་རིན་པོ་ཆེ་ཡི་གླིང་དུ་ཆས་པའི་ཚེ་སྐྱེ་བོའི་ཚོགས་ཀྱི་ངལ་བ་ཉེ་བར་སེལ་བའི་ཕྱིར་བར་དུ་གྲོང་ཁྱེར་ཡིད་དུ་འོང་བ་རྣམ་པར་བཀོད་པ་ལྟར་རོ། ། ལྔ་པ་ལ་གཉིས། མངོན་པར་བྱང་ཆུབ་པའི་དུས་ཀྱི་དབང་དུ་བྱས་པའི་བཤད་པ་དང༌། བཞུགས་པའི་དུས་ཀྱི་དབང་དུ་བྱས་པའི་བཤད་པའོ། །དང་པོ་ནི། མངོན་པར་བྱང་ཆུབ་པའི་དུས་བསམ་གྱིས་མི་ཁྱབ་པ་ཡིན་ཏེ། ཕྱོགས་བཅུའི་ཞིང་མ་ལུས་པ་སངས་རྒྱས་ཀྱི་སྤྱོད་ཡུལ་དག་ཇི་སྙེད་སྤྱོད་པ་དེ་ན་རྡུལ་ཕྲ་རབ་ཀྱི་རྡུལ་གྱི་གྲངས་རྣམས་བདོག་པར་གྱུར་པ་ཇི་སྙེད་པ་བདེ་བར་གཤེགས་པ་ཁྱོད་བྱང་ཆུབ་ཀྱི་མཆོག་རབ་དམ་པར་གཤེགས་པའི་བསྐལ་བ་ཡང་དེ་སྙེད་དེ་ཡོད་པའི་ཕྱིར། མངོན་པར་བྱང་ཆུབ་པའི་དུས་བསམ་གྱིས་མི་ཁྱབ་པ། འོན་ཀྱང་དེ་ཆོས་ཅན། ཁྱོད་ཀྱིས་གསང་བ་འདི་ནི་ཉན་ཐོས་སྡེ་པ་སོགས་འགའ་ཞིག་གི་ངོར་བསྙད་པར་བགྱི་བ་མ་ལགས་སོ་སྟཻ། དེ་དག་གི་ངོར་བསྙད་ན་སྐྱོན་དུ་འགྱུར་བའི་ཕྱིར་རོ།

། གཉིས་པ་ནི། རྒྱལ་བ་བཅོམ་ལྡན་འདས་ཆོས་ཅན། ཇི་སྲིད་དུ་འཇིག་རྟེན་མཐའ་དག་གོ་འཕང་མཆོག་ཏུ་རབ་ཏུ་ཞི་བར་འགྲོ་བ་མིན་པ་སྟེ་སངས་མ་རྒྱས་ཀྱི་བར་དང་ནམ་མཁའ་རྣམ་པར་འཇིག་པར་འགྱུར་བ་མིན་པ་དེ་སྲིད་དུ་བཞུགས་པ་ཡིན་ཏེ། ཤེས་རབ་ཡུམ་གྱིས་སྐྱེད་པ་ཁྱོད་ལ་ཐུགས་བརྩེ་བ་ཆེན་པོའི་མ་མ་ཡིས་སྔར་བཤད་པའི་ཚུལ་ལུགས་བྱེད་པས་རབ་ཏུ་ཞི་བ་ཕྱོགས་གཅིག་པར་འགྱུར་བ་ག་ལ་མངའ་སྟེ་མི་མངའ་བའི་ཕྱིར། མགོན་པོ་བཅོམ་ལྡན་འདས་ཆོས་ཅན། མཆོག་ཏུ་རབ་ཏུ་ཞི་བ་ཕྱོགས་གཅིག་པར་གཤེགས་པར་འགྱུར་བ་མ་ལགས་ཏེ། བདེན་འཛིན་གཏི་མུག་གི་སྐྱོན་གྱིས་འཇིག་རྟེན་པ་རྣམས་ཁ་ཟས་འདོད་ཡོན་ལ་ཆགས་པ་སྡུག་བསྔལ་གྱི་རྒྱུར་གྱུར་པས་དུག་དང་བཅས་པ་ཟ་བ་པོ་ཡི་སྐྱེ་བོ་ཉིད་ཀྱི་ནང་མི་སྟེ་བདག་གིར་བྱས་པ་དེ་ཁྱོད་བརྩེ་བ་སྐྱེ་བ་ཇི་ལྟ་བ་དེ་ལྟར་དུ་དུག་ཟོས་ནས་ཉེན་པའི་བུ་གཅིག་པུ་ལ་མའི་སྡུག་བསྔལ་གྱི་ཡིད་སྐྱེ་བ་མིན་པ་དེས་ན་སྟེ་དེའི་ཕྱིར། བཅོམ་ལྡན་འདས་ཆོས་ཅན། ཐུགས་རྗེས་ཁྱོད་ཀྱི་ཐུགས་ཞི་བ་ཕྱོགས་གཅིག་པ་ལས་ལྡོག་པས་ཁྱོད་ལ་ཞི་བ་ཕྱོགས་གཅིག་པའི་མྱ་ངན་ལས་འདས་པ་མི་མངའ་བར་བཞུགས་པ་ཡིན་ཏེ། རྒྱུ་མཚན་གང་གི་ཕྱིར་ན་དེ་ཁོ་ན་ཉིད་ལ་མི་མཁས་པ་རྒྱུ་འབྲས་ཀྱི་དངོས་པོ་ལ་བདེན་པར་ཞེན་པའི་བློ་ཅན་གྱིས་སྐྱེ་བ་དང་འཇིག་པའི་གནས་སྐབས་ཏེ་འཆི་བའི་སྡུག་བསྔལ་མྱོང་བ་དང་སྡུག་པ་དང་བྲལ་པ་དང་མི་སྡུག་པ་དང་ཕྲད་པ་ཉིད་ཀྱིས་སྐྱེད་པའི་སྡུག་བསྔལ་མྱོང་བར་འགྱུར་བ་ལ་རྒྱུ་འབྲས་ཀྱི་དངོས་པོ་མེད་པར་ཞེན་པའི་བློ་ལོག་ལྟ་ཅན་གྱི་སྡིག་ཏོག་ཅན་དམྱལ་བ་སོགས་ཀྱི་འགྲོ་བ་（༣༧བ）དང་སྔར་བཤད་པའི་སྡུག་བསྔལ་ཐོབ་པ་དེའི་ཕྱིར་དང་འཇིག་རྟེན་པ་རྣམས་ཐུགས་བརྩེ་བའི་ཡུལ་དུ་རབ་ཏུ་དོང་བ་སྟེ་སོང་བས་སོ། །

གསུམ་པ་བསྟན་བཅོས་ཇི་ལྟར་བརྩམས་པའི་ཚུལ་ནི། ཤེས་བྱ་ཆོས་ཅན། བསྟན་བཅོས་འདི་ལ་རང་བཟོར་བྱས་པ་སོགས་ཀྱི་ཉེས་པ་མེད་དེ། ཀླུ་སྒྲུབ་ཀྱི་དགོངས་པ་ཕྱིན་ཅི་མ་ལོག་པར་འགྲེལ་པའི་ལུགས་འདི་དགེ་སློང་ཟླ་གྲགས་ཀྱིས་དབུ་མའི་བསྟན་བཅོས་རྩ་བ་ཤེས་རབ་སོགས་ལས་བཏུས་ནས་མདོ་སྡེའི་ལུང་ཇི་ལྟ་བ་བཞིན་དང་ཀླུ་སྒྲུབ་ཀྱི་མན་ངག་ནི་ཇི་ལྟ་བ་བཞིན་དུ་བརྗོད་པ་ཡིན་པའི་ཕྱིར༑ དེ་ཆོས་ཅན། གྲོལ་བ་དོན་གཉེར་རྣམས་ལུགས་འདི་ལ་འཇུག་པར་རིགས་ཏེ༑ ཇི་ལྟར་དབུ་མའི་བསྟན་བཅོས་འདི་ལས་དངོས་སྨྲ་བའི་བསྟན་བཅོས་གཞན་ན་སྟོང་པ་ཉིད་ཀྱི་ཆོས་འདི་ནི་ཕྱིན་ཅི་མ་ལོག་པར་བརྗོད་པ་མེད་པ་དེ་བཞིན་དུ་བསྟན་བཅོས་འདིར་འབྱུང་བའི་ལུགས་ཀྱང་གཞན་རང་རྒྱུད་ཀྱི་བསྟན་བཅོས་ན་མེད་དོ་ཞེས་མཁས་པ་རྣམས་ཀྱིས་ངེས་པར་མཛོད་དེ་མཛད་རིགས་པའི་ཕྱིར། དེ་ཆོས་ཅན། བསྟན་བཅོས་འདི་རྩོམ་པ་ལ་དགོས་པ་ཁྱད་པར་ཅན་ཡོད་དེ། འཕགས་པ་ཀླུ་སྒྲུབ་ཀྱི་དེ་ཁོ་ན་ཉིད་རྟོགས་པའི་བློའི་རྒྱ་མཚོ་ཤིན་ཏུ་རྒྱ་ཆེ་བའི་ཁ་དོག་གིས་འཇིགས་པས་སེམས་ཙམ་དུ་སྨྲ་བ་སོགས་ཀྱིས་སྐྱེ་བོས་ཀླུ་སྒྲུབ་ཀྱི་ལུགས་བཟང་པོ་གང་དག་རྒྱང་རིང་དུ་སྤངས་པས་ཀྱང་ཀླུ་སྒྲུབ་ཀྱི་བསྟན་ཆོས་དེ་ཡི་ཚིག་ལེའུར་བྱས་པའི་ཁ་འབུས་པའི་ཀུ་མུད་ཏ་ཁ་ཕྱེ་བའི་ཆུས་ཁ་འབྱེད་པར་བྱེད་པ་པོ་ཟླ་བ་གྲགས་པ་ལ་སོགས་ད་ལྟ་ཡིད་ལ་རེ་བ་རྣམས་རབ་ཏུ་སློང་བར་བྱེད་པའི་ཕྱིར། དེ་ཆོས་ཅན། དངོས་སྨྲ་བ་སོགས་ཀྱི་ཚུལ་ལུགས་རང་གི་བློས་སྦྱར་བ་འདི་དག་མཐོང་ནས་གང་ཞིག་བདག་ཏུ་བརྗོད་པ་ཡི་མུ་སྟེགས་པའི་གཞུང་ལུགས་རྣམས་ལྟར་གཞན་གྱི་ལུགས་ཀྱི་བཞེད་པའི་གཞུང་དབུ་མའི་ལུགས་འདི་ལས་གཞན་ལ་དགའ་བའི་བློ་དོར་བར་བྱ་སྟེ་དེ་ཁོ་ན་ཉིད་ཀྱི་དོན་ཟབ་མོ་སྔར་བཤད་ཟིན་པ་འཇིགས་སུ་རུང་བ་འདི་ནི་སྐྱེ་བོ་ཡིས་སྔོན་སྟོང་པ་ཉིད་ལ་ལྷག་པར་མོས་པའི་བག་ཆགས་གོམས་པ་ཉིད་ལས་ངེས་པར་རྟོགས་པར་འགྱུར་ལ་མང་དུ་གསན་རྒྱ་ཆེ་ཡང་ཟབ་མོའི་དོན་འདི་ནི་སྟོང་ཉིད་རྟོགས་པ་ལ་བག་ཆགས་མེད་པ་གཞན་གྱིས་ཐུགས་སུ་ཆུད་པར་མི་འགྱུར་བ་དེའི་ཕྱིར།

བཞི་པ་ནི། སློབ་དཔོན་ཀླུ་སྒྲུབ་ཀྱི་དབུ་མའི་ལུགས་བཟང་པོ་ལུང་རིགས་ཀྱིས་བསྙད་པ་ལས་བདག་གི་ཕྱོགས་ཀྱི་མཐར་ཁྱབ་པའི་རྒྱ་ཆེ་བའི་བསོད་ནམས་བསགས་པས་ཡིད་ཀྱི་ནམ་མཁའ་ཉོན་མོངས་ཀྱིས་སྔོན་པོར་གྱུར་པ་སྟོན་ཀའི་རྒྱུ་སྐར་ལྟར་དུ་དཀར་བའམ་རྩོམ་པ་པོའི་སེམས་ཀྱི་སྦྲུལ་ལ་སྟེ་སྦྲུལ་གྱི་གདེངས་ཀའི་ནོར་བུ་དང་འདྲ་བའི་དགེ་བ་གང་ཞིག་ཐོབ་པ་དེས་（༣༨ན）ཆོས་ཅན། འཇིག་རྟེན་མ་ལུས་པ་གནས་སྐབས་སུ་དེ་ཁོ་ན་ཉིད་རྟོགས་ནས་མྱུར་དུ་མཐར་ཐུག་བདེ་བར་གཤེགས་པའི་སར་འགྲོད་པའི་ཕྱིར་དུ་བསྔོ་བར་རིགས་ཏེ། དེ་ཁོ་ན་ཉིད་སྟོན་པའི་བསྟན་བཅོས་བརྩམས་པ་ལས་བྱུང་བའི་དགེ་བ་ཡིན་པའི་ཕྱིར། ཁ༣ མཇུག་དགེ་བ་བསྔོ་བའོ། ། གཉིས་པ་མཇུག་གི་དོན་ལ་གཉིས། སློབ་དཔོན་གང་གི་མཛད་པ་དང༌། ལོ་པན་གང་གིས་བསྒྱུར་པའོ། །དང་པོ་ནི། དབུ་མ་ལ་འཇུག་པ་ཞེས་པ་ནས་རྫོགས་སོ། །ཞེས་པའི་བར་རོ། །གཉིས་པ་ནི། རྒྱ་གར་གྱི་མཁན་པོ་ཞེས་པ་ནས༑ གཏན་ལ་ཕབ་པའོ་ཞེས་པའི་བར་རོ། ། གང་གིས་རབ་ཡངས་བློ་ཆེན་རྣམ་དཔྱོད་ཀྱིས། །རྟེན་འབྱུང་དེ་ཉིད་དཔྱོད་ལ་ཞུགས་པའི་ཚེ། །དེ་ཡི་དེ་ཉིད་གསལ་བར་མི་སྟོན་ན། །དོན་དེ་ཤེས་བྱའི་ནང་ན་མེད་པར་ངེས། །ཐམས་ཅད་མཁྱེན་པའི་ལམ་བཟང་གསལ་བའི་ཕྱིར༑ ༑ཟླ་བ་གྲབས་པའི་ཟབ་དོན་ལྟ་བའི་མིག །བློ་གྲོས་བློ་ཡི་རྣམ་དཔྱོད་རབ་སྐྱོད་པའི། །ཡང་དག་གཏམ་གྱི་སྦྱོར་བ་འདི་བྱས་སོ། །དགེ་བ་འདི་དང་དགེ་གཞན་མ་ལུས་པ། །གཅིག་ཏུ་བསྡོམས་ཏེ་ཡོངས་སུ་བསྒྱུར་བ་ལས། །རྟག་ཏུ་ཟབ་མོའི་གཏམ་གྱིས་འགྲོ་བ་རྣམས། །ཡིད་རབ་ཚིམ་སྟེ་ཀུན་མཁྱེན་ས་ཐོབ་ཤོག ༑ཅེས་པ་འདི་ནི་མགོན་པོ་འཇམ་པའི་དབྱངས་ཀྱི་རྣམ་པར་འཕྲུལ་བ་ཡོངས་རྫོགས་བསྟན་པའི་མངའ་བདག་ཆེན་པོ་ཐམས་ཅད་མཁྱེན་པ་ཤར་ཙོང་ཁ་པ་བློ་བཟང་གྲགས་པའི་དཔལ་གྱི་ཞལ་སྔ་ནས་ཀྱི་སྐུ་དྲིན་ལས་སྟོང་ཉིད་ཀྱི་དོན་ལ་མོས་པ་ཅུང་ཟད་ཐོབ་པ་རྒྱལ་མཚན་དཔལ་བཟང་པོ་ཞེས་བྱ་བས་དགེ་ལྡན་རྣམ་པར་རྒྱལ་པའི་གླིང་དུ་ཆོ་འཕྲུལ་ཆེན་པོའི་ཟླ་བའི་ཡར་ཚེས་ལ་རྫོགས་པར་སྦྱར་བའོ།།

།། འདིས་ཀྱང་རྒྱལ་བའི་བསྟན་པ་རིན་པོ་ཆེ་དར་ཞིང་རྒྱས་ལ་ཡུན་རིང་དུ་གནས་པར་གྱུར་ཅིག། །། མེས་པོའི་ཤུས་གཞག་ལས། གུང་རུ་རྒྱལ་མཚན་བཟང་པོའི་གསུང་ཆོས་སྐོར། དབུ་མ་འཇུག་པའི་འགྲེལ་པ་བཞུགས་སོ། ། -PAGE 458--PAGE 459-