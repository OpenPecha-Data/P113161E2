སྨྲས་ཀྱང༌། གལ་ཏེ་སྐྱོན་དེ་གཞན་གྱིས་ཤེས་ན་ནི། སྨྲ་བ་པོ་ལ་ཁྲོ་བར་མི་རིགས་ན༑ རང་ལ་སྐྱོན་མེད་བཞིན་དུ། ཡང་དག་པར་

（ ༢༣ན ） ཡིན་ཏེ། གལ་ཏེ་འཕགས་པ་བཞིན་དུ་བྱིས་པའང་རྣམ་པ་ཀུན་ཏུ་འཁོར་བའི་སྡུག་བསྔལ། མངོན་སུམ་དུ་ཤེས་པར་འགྱུར་ན། སྐད་ཅིག་དེ་ལ་སེམས་དང་ནི་ལུས་མི་རྟག་གཏན་དུ་འཇིགས་པར་འགྱུར་བ་ཞིག་ན། འཁོར་བའི་རང་བཞིན་མ་རྟོགས་པས་བདེ་བ་ལྟར་གནས་པའི་ཕྱིར་རོ། །ཇི་སྐད་དུ། སངས་རྒྱས་རྣམས་ཀྱི་སྡིག་པ་ཡི། འབྲས་བུ་ཇི་འདྲ་མཁྱེན་ཇི་ལྟར། དེ་ལྟར་བྱིས་པས་ཤེས་ན་དེ། །སྐད་ཅིག་དེ་ལ་རྒྱལ་བར་འགྱུར་ཞེས་སོ། །གཞན་ཡང་འཁོར་བ་འདི་ན་རིགས་དང་ལོངས་སྤྱོད་དང༌། དབང་ཕྱུག་དང་ལྡན་པ་དག་ལ་བདེ་བར་གྲགས་པས། དེ་ཡི་ཆེད་དུ་ལས་གསོག་པར་རིགས་སོ་ཞེ་ན། རིགས་དང་ལོངས་སྤྱོད་སོགས་ཀྱང་ངེས་པར་དཔྱད་ན། དགའ་རྒྱུ་མ་ཡིན་ཞིང་སྐྱེ་བའི་གནས་ཡིན་ཏེ། མཐོ་རིས་ཙམ་གྱིས་ཆེད་དུ་ལས་གསོག་པ་ནི་སྣང་བ་ནས་སྣང་བར་འགྲོ་བ་ཤིན་ཏུ་རྙེད་དཀའ་བར་བྱ་བའི་ཕྱིར༑ རྟགས་གྲུབ་སྟེ། རིགས་དང་ལོངས་སྤྱོད་སོགས་དང་ལྡན་པའི་སེམས་ཅན་རྣམས་རློམ་པ་ཅན་མ་ཡིན་ན་དཀོན་ལ་རློམ་པ་ཅན་དག་སྙིང་རྗེ་དང་ལྡན་པ་མེད་པ་དེས་ན་སྟེ་དེའི་ཕྱིར་རོ། །གལ་ཏེ་དེ་ལྟ་ན་ཡང་རློམ་པ་ཅན་མ་ཡིན་པ་དག་མཐོ་རིས་ཀྱི་ཆེད་དུ། དགེ་བ་སྒྲུབ་པར་བྱེད་པས་སྔགས་སོགས་རིགས་སོ་ཞེ་ན། དེ་ཡང་མི་རིགས་ཏེ། འཇིག་རྟེན་འདི་ན་འདོད་པའི་ཡུལ་ལ་ཡིད་ལོག་པར་གྱུར་པ་རྣམས་ལ་ཕྱི་མ་ལ་མཐོ་རིས་སུ་སྐྱེས་ནས་ཆོས་ཀྱི་འབྲས་བུ་ཡུལ་ནི་ཡིད་དུ་འོང་བར་དམིགས་ཤིང་འབྱུང་བར་གྲགས་པར་འགྱུར་ཏེ། རང་གིས་ཐོབ་པའི་འདོད་པའི་ཡུལ་སྤངས་ནས་སླར་ཡང་དོན་དུ་གཉེར་བ་ནི། ཕྱིན་ཅི་ལོག་ཏུ་གྱུར་པའི་ཆོས་ཡིན་ལ། དེ་ཡང་རྒྱུ་ཅི་ཞིག་གིས་དམ་པ་རྣམས་ཡང་དག་པར་འདོད་པར་བྱེད་དེ། ནན་གྱིས་དོར་བ་དེ་ཉིད་ལེན་པར་མི་རིགས་པའི་ཕྱིར་རོ། །ལས་ཀྱི་འབྲས་བུ་ལོངས་སྤྱོད་ཕྱུག་པ་ནི་སྡུག་བསྔལ་དུ་མའི་གནས་ཡིན་པས། ཞེན་པར་བྱ་བར་མི་རིགས་ཏེ། རྟག་ཏུ་འབད་པས་གཞན་ལས་འགྲུབ་པར་བྱ་བ་གང་ཡིན་པ་དེ་ནི།

ཇི་ལྟར་ན་རང་དབང་པའི་བདག་གི བར་འགྱུར་ཏེ་འགྱུར་བ་མ་ཡིན་པའི་ཕྱིར། རྟགས་གྲུབ་སྟེ། སྦྱིན་སོགས་བསོད་ནམས་ཀྱི་འབྲ་བུ་ནི་ཕྱུག་པ་སྟེ། ལོངས་སྤྱོད་དེ་ཡང་རྒྱལ་པོ་དང་ཆོམ་རྐུན་སོགས་གཞན་ལས་བསྲུང་བར་བྱ་དགོས་པའི་ཕྱིར། གཉིས་པ་ནི། གལ་ཏེ་སྦྱིན་པ་ལ་སོགས་པ་ནི་ཆོས་ཕྱིན་ཅི་ལོག་ཡིན་ན། འཇིག་རྟེན་ན་གྲགས་པའི་ཆོས་ལུགས་ཀྱི་རྗེས་སུ་འཇུག་པར་བྱའོ་ཞེ་ན། འཇིག་རྟེན་པའི་ཆོས་ནི་མཐའ་གཅིག་ཏུ་གནས་པ་མེད་པས། དེ་ལ་རེ་བ་འཆའ་བ་ཡང་མི་རིགས་ཏེ། འཇིག་རྟེན་པའྀ་ཆོས་བས་ཀྱང་འཛིན་སྟོབས་དང་ལྡན་པ་ཡུལ་དུས་ཀྱི་སྟོབས་ཀྱིས་རྣམ་པ་གཞན་དང་གཞན་དུ་འགྱུར་བ་ལྟ་བུར་སྣང་བའི་ཕྱིར། རྟགས་གྲུབ་སྟེ། འཇིག་རྟེན་གྱི་ཚུལ་ལུགས་ཡུལ་ཆོས་གང་དང་གང༌། ཡིན་པ་དེ་དང་དེ་ལ་ཆོས་ཀྱི་ （ ༢༣བ ） སྒྲ་རྗེས་སུ་འཇུག་ཅིང༌། དེ་ཡང་ཡུལ་དུས་ཀྱིས་དབང་གིས་གཞན་དང་གཞན་དུ་འགྱུར་བ་དེའི་ཕྱིར་རོ། །གསུམ་པ་ནི། གལ་ཏེ་ཡུལ་ཡིད་དུ་འོང་བ་མེད་པར་བདེ་བ་ཉམས་སུ་མྱོང་བ་མེད་ཅིང༌། བདེ་བ་ཡང་བསོད་ནམས་ཀྱི་འབྲས་བུ་ཡིན་ལ། བདེ་བ་དོན་ཏུ་ཡུལ་འདོད་པས་བསོད་ནམས་བྱའོ་ཞེ་ན། དེ་ཡང་མི་རིགས་ཏེ། ཡུལ་གང་གི་ཐར་པ་འདོད་པ་རྣམས་ཀྱིས་བཏང་བས་ཤེས་ཤིང་དགེ་བར་གྱུར་པ་དེ་ནི་གྲུབ་པ་ཡི་ནི་ཅི་ཞིག་དགོས་ཏེ་དགོས་པ་མེད་དེ། གཟུགས་སོགས་ཡུལ་ནི་སྦྱིན་སོགས་དགེ་བས་ཡིད་དུ་འོང་བ་ཐོབ་ན། ཡིད་དུ་འོང་བའི་ཡུལ་དེ་ཡང་ཐར་པ་འདོད་པ་རྣམས་ཀྱི་ངན་པར་བརྩི་ཞིང་སྨད་པར་བྱ་བ་ཡིན་པའི་ཕྱིར་རོ། །བཞི་པ་ནི། གལ་ཏེ་ཡིད་དུ་འོང་བའི་ཡུལ་ཙམ་ངན་པ་ཡིན་ཡང༌། རྒྱལ་སྲིད་ནི་བཀའ་ཡི་རོ་མྱོང་བས་བདེ་བ་ཆེས་བརླིང་བ་ཡིན་པའི་ཕྱིར། དེའི་ཆེད་དུ་བསོད་ནམས་བྱའོ་ཞེ་ན། དེ་ནི་མི་རིགས་ཏེ། དམ་པ་གང་ལ་བཀའ་ལུང་ལ་དབང་འབྱོར་པ་དགོས་པ་མེད་པ་དེ་ལ་བཀའ་ལུང་གི་ཆེད་དུ་སྦྱིན་སོགས་ཆོས་ནི་དོན་མེད་པར་འགྱུར་བའི་ཕྱིར་རོ། །དེས་ན་ཐར་པ་འདོད་པས་རྒྱལ་སྲིད་དོན་དུ་གཉེར་བར་མི་རིགས་ཏེ།

བཀའ་ལུང་གི་ཆེད་དུ་གང་ཡང་སྦྱིན་སོགས་ཆོས་དོན་དུ་གཉེར་བ་ཉིད་གང་ཡིན་པ་དེ་ནི། སྐྱེ་བོ་ཡི་ནང་ན་བླུན་པོ་ཞེས་བྱ་བ་ཡིན་པའི་ཕྱིར་རོ། །ལྔ་པ་ནི། གལ་ཏེ་མ་འོངས་པའི་སྐྱེ་བར་ཕྱུག་པ་ལ་སོགས་པའི་འབྲས་བུ་འདོད་པས་བསོད་ནམས་བྱའོ་ཞེ་ན། མ་འོངས་པའི་འབྲས་བུ་ཕྱུག་པ་སོགས་འབྱུང་བར་མཐོང་ནས་སྦྱིན་སོགས་ཆོས་འདོད་ཅིང་ཆགས་པ་དེ་ལ་ཁྱོད་ཆགས་ན་ངན་འགྲོ་ལྟར་ཕྱུག་པ་ལ་སོགས་པའི་དོན་དུ་ཆོས་ལ་སྲིད་པ་ཡང་སྤང་བར་བྱ་སྟེ། མ་འོངས་པའི་འབྲས་བུའི་མཐའ་ངན་འགྲོ་ཉིད་མཐོང་བར་གྱུར་ནས༑ འཇིགས་པ་མེད་དམ་སྟེ་འཇིགས་པར་རིགས་པ་ལ། ཆགས་པས་ཅི་ཞིག་བྱེད་དེ། དགོས་པ་མེད་པའི་ཕྱིར་རོ། །མཁས་པས་ནི་འབྲས་བུ་ཡིད་དུ་འོང་བའི་ཆེད་དུ་སྲེད་པས་བསོད་ནམས་ཀྱི་ལས་བྱ་བར་མི་རིགས་ཏེ། གླ་པ་གླ་ཡི་དོན་དུ་ལས་བྱེད་པ་ལྟ་བུར་རེ་བ་འཆའ་བའི་བསོད་ནམས་ནི་རྣམ་པ་ཀུན་ཏུ་དྲན་པ་དང་མཚུངས་པར་འགྱུར་པའི་ཕྱིར་རོ། །གཉིས་པ་བསོད་ནམས་མ་ཡིན་པའི་ལས་གསོག་པ་དགག་པ་ནི། བསོད་ནམས་མ་ཡིན་པའི་ལས་ལ་འཇུག་པ་ནི་ཤིན་ཏུ་མི་རིགས་ཏེ། མཁས་པ་གང་དག་འཁོར་བའི་རྒྱུར་གྱུར་པ་བདེ་འགྲོ་ཙམ་གྱི་ཆེད་དུ་དགེ་བའང་མི་འདོད་པ་དེ་དག་མི་དགེ་བ་ཇི་ལྟར་བྱེད་དེ། རྣམ་པ་ཐམས་ཅད་དུ་སྤང་བར་བྱ་བ་ཡིན་པའི་ཕྱིར་ རོ༑ ༑གསུམ་པ་ལ་སྤངས་པའི་དགོས་པ་བསྟན་པ་ནི། དེས་ན་འཁོར་བ་ཙམ་གྱི་ཆེད་དུ་ལས་ལ་ཞེན་པ་སྤངས་ནས། མྱ་ངན་ལས་འདས་པའི་གོ་འཕང་མཆོག་ཏུ་འགྲོ་བར་འགྱུར་ཏེ། མཁས་པ་གང་གིས་འགྲོ་བ་རྣམས་རང་བཞིན་གྱིས་མེད་པ་འཕྲུལ་འཁོར་གྱི་ཚོགས་དང་འདྲ་ཞིང༌། སྒྱུ་མའི་སྐྱེ་བུ་ལྟར་ （ ༢༤ན ） མཐོང་བར་འགྱུར་བ་དེ་དག་ཆེས་བསལ་བར་གོ་འཕང་དམ་པ་ཐར་པ་དང་ཐམས་ཅད་མཁྱེན་པར་འགྲོ་བར་འགྱུར་བའི་ཕྱིར་རོ། །འཁོར་བའི་རང་བཞིན་ཁོང་དུ་ཆུད་པའི་བྱང་ཆུབ་སེམས་དཔའ་དེ་དག་ལ། འཁོར་བ་འདིར་རྣམ་པ་ཀུན་ཏུ་དགའ་བ་འཐད་པ་མ་ཡིན་པ་ཉིད་དེ་འཁོར་བའི་གནས་ལུགས་རྟོགས་པའི་བྱང་ཆུབ་སེམས་དཔའ་གང་དག་ལ་ནི།

འཁོར་བ་ན་དགའ་བ་དང་རྗེས་སུ་མཐུན་པའི་ཡུལ་ཡིད་དུ་འོང་བ་རྣམས་ཀྱིས་ཀྱང་དགའ་ཞིང་སྲེད་པ་མེད་པའི་ཕྱིར་རོ། །གཉིས་པ་ནི། རྣལ་འབྱོར་སྤྱོད་པ་བཞི་བརྒྱ་པ་ལས། ཉོན་མོངས་སྤོང་བའི་ཐབས་བསྟན་པ་སྟེ། རབ་ཏུ་བྱེད་པ་དྲུག་པའོ།། །། རབ་བྱེད་བདུན་པ། ཉོན་མོངས་སྐྱེ་བའི་ཡུལ་ལ་ཞེན་པ་དགག་པ། བཞི་པ་ཉོན་མོངས་སྤོང་བའི་ཆེད་དུ་རྒྱུད་ཡོངས་སུ་སྦྱོང་བའི་ཐབས་ལ་བསྟན་པ་ལ་གཉིས། རབ་བྱེད་ཀྱི་གཞུང་བཤད་པ་དང༌། རབ་བྱེད་ཀྱི་མཚན་བསྟན་པའོ། །དང་པོ་ལ་བཞི། ཉོན་མོངས་སྤང་ནུས་པའི་རྒྱུ་མཚན། སྤོང་བྱེད་ཀྱི་ཐབས་རྒྱས་པར་བཤད་པ། སྟོང་ཉིད་རྟོགས་པའི་ཕན་ཡོན། ཉོན་མོངས་ཀྱིས་སྐྱེ་བ་ལྡོག་ནུས་པ་བསྟན་པའོ། །དང་པོ་ལ་བཞི། ཉོན་མོངས་ཀྱི་སྐྱོན་མཐོང་བའི་སྒོ་ནས་ལྡོག་རུང་དུ་བསྟན་པ། ཡུལ་རང་བཞིན་གྱིས་མེད་པས་སྤོང་བར་ནུས། རྒྱུ་རང་བཞིན་གྱིས་མེད་པས་ངོ་བོ་ཡི་བདེན་པར་བསྟན། རང་བཞིན་གྱིས་སྤྱོད་པའི་སྒྲུབ་བྱེད་དགག་པའོ། །དང་པོ་ནི་ཅིས་སྟེ་ཐོག་མ་མེད་པ་ནས་གོམས་པའི་འདོད་ཆགས་ཀྱི་འཆིང་བ་ཇི་ལྟར་སྤོང་ནུས་ཤེ་ན། དཔེ་ཇི་ལྟར་ན། ཕན་ཚུན་མི་མཐུན་པའི་མི་རྣམས་ལ་མཛའ་བ་ཡུན་རིང་མི་གནས་པ་དེ་བཞིན་དུ། དངོས་པོ་ཀུན་ལ་ཆགས་པ་སྐྱོན་དུ་ཤེས་པའི་རྣལ་འབྱོར་པ་ལ་འདོད་ཆགས་ཡུན་རིང་དུ་མི་གནས་སྟེ། འདོད་ཆགས་ནི་བརྟགས་ཤིང་སྤྱོད་པ་ན་གཞི་རྩ་དང་བྲལ་བའི་ཕྱིར། །གཉིས་པ་ནི། འདོད་ཆགས་ནི་སྤོང་བར་ནུས་ཏེ། འདོད་པའི་ཡུལ་བཞིན་ལ་བདེན་པར་གྲུབ་པ་མེད་པའི་ཕྱིར་རོ། །རྟགས་གྲུབ་སྟེ། ལ་ལ་ཡུལ་དེ་ཉིད་ལ་ཆགས་པ་ན་ལ་ལ་ཡུལ་དེ་ཉིད་ལ་ཞེ་སྡང་ཞིང༌། ལ་ལ་ཡུལ་དེ་ཉིད་ལ་རྨོངས་པ་དེའི་ཕྱིར་རོ། །གསུམ་པ་ནི། འདོད་ཆགས་ཀྱི་རྒྱུ་རང་བཞིན་གྱིས་གྲུབ་པས་ཀྱང་འདོད་ཆགས་རང་བཞིན་གྱིས་མ་གྲུབ་པར་ཤེས་པར་བྱ་སྟེ། ཚུལ་བཞིན་མ་ཡིན་པའི་རྟོག་པ་མེད་པར་ནི། འདོད་ཆགས་ལ་དགོས་པའི་ཉོན་མོངས་པ་རྣམས་ལ་ཡོད་པ་ཉིད་བརྟགས་པ་ཙམ་དུ་ཡོད་པ་མ་ཡིན་པའི་ཕྱིར་རོ།

།དེ་ལྟ་མ་ཡིན་ན། རྟོག་པའི་དབང་གིས་བཞག་པའོ། །ཞེས་བློ་དང་ལྡན་པ་སུ་ཞིག་འཛིན་ཏེ་མི་རིགས་པར་ཐལ༑ འདོད་ཆགས་ལ་སོགས་པ་ཡང་དག་པར་གྲུབ་པའི་དོན་ཡིན་པའི་ཕྱིར་རོ།། བཞི་པ་ནི། གལ་ཏེ་འདོད་ཆགས་ལ་སོགས་པ་ནི་རང་བཞིན་གྱིས་ཡོད་དེ༑ བྱིས་པ་རྣམས་འཆིང་བྱེད་ཡིན་པའི་ཕྱིར་རོ་ཞེ་ན། སྐྱེས་པ་འགའ་ལའང་བུད་མེད་གང་དང་ལྷན་ཅིག་ཏུ་བཅིངས་པ་ཞེས་བྱ་བ་རང་བཞིན་གྱིས་ཡོད་པ་མ་ཡིན་ཏེ༑ འཆིང་བྱ་འཆིང་བྱེད་དེ་དག་ཀྱང་རང་བཞིན་གྱིས་གྲུབ་པའི་ཕྱིར་རོ། །དེ་ལྟ་མ་ཡིན་ན། སྐྱེས་པ་དང་བུད་མེད་རང་བཞིན་གྱིས་གཞན་དུ་གྲུབ་པ་དང་ལྷན་ཅིག་བཅིངས་པ་ལ་ （ ༢༤བ ） བྲལ་བའམ། ཐར་པ་རིགས་པ་མ་ཡིན་ཏེ། འཆིང་བྱ་འཆིང་བྱེད་རང་བཞིན་གྱིས་མ་གྲུབ་པའི་ཕྱིར་རོ། །གཉིས་པ་ལ་བདུན། བྱིས་པས་ཉོན་མོངས་མི་སྤོང་བའི་རྒྱུ་མཚན། འཇུག་ལྡོག་བསྟན་པའི་རིམ་པ། སྟོང་པ་ཉིད་ལ་སྐྲག་པ་སྤོང་བ། ཕྱོགས་གཉིས་ལ་ཞེན་པ་དགག་པ། ཐར་པ་ལས་འཁོར་བ་སྒྲུབ་སླ་བ་དགག་པ། སྡུག་བསྔལ་ཅན་ཐར་པ་དོན་དུ་གཉེར་བར་རིགས་པ། རྗེས་སུ་བསྟན་པའི་རིམ་པ་ལ་བསླབ་པའོ། ། དང་པོ་ལ་གཉིས། དངོས་ཀྱི་དོན་དང༌། ཞར་ལ་ལོག་ལྟས་མྱང་འདས་མི་འཐོབ་པར་བསྟན་པའོ། །དང་པོ་ནི། གལ་ཏེ་དེ་ལྟར་རྣམ་པར་དཔྱད་པས་ཉོན་མོངས་ལྡོག་ནས། ཅིའི་ཕྱིར་ཕལ་ཆེར་ཉོན་མོངས་པ་མ་སྤངས་པ་དག་སྣང་ཞེ་ན། བྱིས་པ་རྣམས་ནི་སྟོང་ཉིད་ཟབ་མོ་ལ་མོས་པ་དང་བྲལ་བས་ཉོན་མོངས་པ་མ་སྤངས་པ་ཡིན་ནོ། །ཆོས་ཟབ་མོ་ལ་མོས་པ་དང་བྲལ་བའི་བསོད་ནམས་ཆུང་ངུའི་སེམས་ཅན་རྣམས་སྟོང་པ་ཉིད་ཀྱི་ཆོས་འདི་ལ་ཡིན་ནམ་མིན་སྙམ་དུ་ཐེ་ཚོམ་ཟ་བར་ཡང་མི་འགྱུར། གལ་ཏེ་ཐེ་ཚོམ་ཟོས་པ་ལ་དགོས་པ་ཅི་ཞིག་ཡོད་ཅེ་ན། དགོས་པ་ཡོད་དེ༑ སྟོང་པ་ཉིད་ལ་ཐེ་ཚོམ་ཟ་བ་ཙམ་ཞིག་གིས་སྲིད་པ་ཧྲུལ་པོར་བྱས་པར་འགྱུར་བའི་ཕྱིར། རྟགས་གྲུབ་སྟེ། དེ་ནི་མཐའ་གཅིག་ཏུ་བདེན་སྙམ་པའི་འཛིན་སྟངས་ལོག་པས། སྟོང་ཉིད་དངོས་སུ་རྟོགས་པའི་རྒྱུར་འགྱུར་བའི་ཕྱིར་རོ།

།དེས་ན་ཟབ་མོ་སྟོང་བ་ཉིད་འདི་ལ་ཤིན་ཏུ་གུས་པར་བྱ་སྟེ། སྟོང་པ་ཉིད་ཀྱི་ཆོས་ཀྱི་རྟོགས་པ་ལ་བཟོད་པ་ཐོབ་པ་ནི་ཐུབ་པ་ཡིས་ཐར་པ་ཐོབ་པའི་བར་དུ། མི་ཉམས་ཤིང་འཕེལ་བ་ཉིད་དུ་གསུངས་པའི་དོན་དེར། གང་ལ་གུས་པ་མེད་པ་དེ་ནི་གསལ་བར་བློ་དང༌། ལྡན་པ་ལ་ཡིན་པའི་ཕྱིར་རོ། །གཉིས་པ་ནི། གལ་ཏེ་དངོས་པོ་རྣམས་རང་བཞིན་གྱིས་མི་སྟོང་ཡང་འདོད་ཆགས་དང་བྲལ་བའི་ཆེད་དུ་རང་བཞིན་གྱིས་སྟོང་པར་བསྒོམས་པ་ཡིན་ནོ། །འོན་ཏེ་རང་བཞིན་གྱིས་སྟོང་པ་ལ་དེ་ལྟར་ལྟ་བ་ཡིན་ཞེ་ན། བདག་ནི་སྟོང་པ་ཉིད་བསྒོམས་པས་མྱ་ངན་ལས་འདའ་བར་འགྱུར་རོ་ཞེས་རང་བཞིན་གྱིས་སྟོང་པ་མ་ཡིན་པ་ལ། རང་བཞིན་གྱིས་སྟོང་པ་མཐོང་ནས་མྱང་འདས་འཐོབ་པ་མ་ཡིན་ཏེ། བདེན་པར་འཛིན་པའི་ལོག་ལྟས་མྱ་ངན་ལས་མི་འདའ་བར་དེ་བཞིན་གཤེགས་པ་རྣམས་གསུངས་པའི་ཕྱིར་རོ། །གཉིས་པ་ནི། གལ་ཏེ་དངོས་པོ་ཐམས་ཅད་རང་བཞིན་གྱིས་སྟོང་པ་ཡིན་ན༑ ༑དེ་ཁོ་ན་བསྟན་པར་རིགས་པ་མ་ཡིན་ནམ། ཅིའི་ཕྱིར་སེམས་ཅན་དང་སྣོད་ཀྱི་འཇིག་རྟེན་གྱི་འཇུག་པ་བསྟན་པར་བྱ་ཞེ་ན། འཁོར་བ་ལ་འཇུག་པ་དང་ལྡོག་པའི་རིམ་པ་ཤེས་པའི་ཆེད་དུ། དེ་ཁོ་ན་ཉིད་རྟོགས་པའི་ཐབས་སུ་འཇིག་རྟེན་གྱི་འཇུག་པ་ངེས་པར་བསྟན་དགོས་ཏེ། མདོ་གང་ལས་མ་རིག་པ་དང་འདུ་བྱེད་ལ་སོགས་པ་སྣོད་བཅུད་ཀྱི་འཇིག་རྟེན་བསྟན་པ་འབྱུང་བ་དེ་ལས། འཁོར་བར་འཇུག་པའི་རིམ་པ་གསུངས་ཤིང་གང་ལས་དོན་དམ་པའི་བདེན་པ་བསྙད་པ་འབྱུང་བ་དེ་ལས། འཁོར་བ་ལྡོག་པའི་རིམ་པ་བྱ་བའི་ཕྱིར་རོ། །གསུམ་པ་ནི། གལ་ཏེ་དངོས་པོ་ཐམས་ཅད་སྟོང་པ་ཡིན་ན། མེད་པར་འགྱུར་ལ་དེ་ལྟ་ན་ལས་དང་བྱ་བ་དང་བྱེད་པ་པོ་ལ་སོགས་པ་མེད་པའི་ཕྱིར་རོ། །ཐར་པ་ཡང་མེད་པར་འགྱུར་བས། ཁྱོད་ཀྱིས་ （ ༢༥ན ） མ་ཡིན་པ་སྨྲ་བ་ལ་ཁྲོ་བར་མི་རིགས་པ་ལྟ་ཅི་སྨོས་སྟེ། ཕ་རོལ་པོ་རང་ཉིད་ལ་གནོད་པའི་རྫུན་གྱི་ཚིག་སྨྲས་པའི་ཕྱིར་རོ། །ཇི་སྐད་དུ། དམ་པ་དེ་ཉིད་གཟིགས་རྣམས་ལ།

།ཡང་དག་ཡིན་ཕྱིར་མི་བདེན་པའི།། བདེན་ཕྱིར་བདེན་པར་གྱུར་པའང་རྒྱུ། ཁྲོ་བའི་གོ་སྐབས་ཡོད་མ་ཡིན། །ཞེས་སོ།། ཅི་སྟེ་སྐྱེ་བོ་དམན་པ་ལས་མི་སྙན་པ་ཐོས་པ་ལ་ཁྲོ་བར་རིགས་ཏེ། དམན་པས་མཆོག་ལ་མི་སྙན་པར་སྨྲས་པའི་ཕྱིར་རོ། །ཞེ་ན། སྐྱེ་བོ་དམན་པ་ལས་བྱུང་བའི་མི་སྙན་པ་ཙམ་ནི་སྐྱོན་ཡན་གར་བ་ཉུང་ཟད་ལྟ་བུར་སྣང་བས་དགའ་བར་རིགས་ཀྱི༑ ཁྲོ་བར་མི་རིགས་ཏེ། སྐྱེ་བོ་དམན་པ་སྡིག་པ་ཀུན་ལ་སྤྱོད་ཅིང་གཞན་སྡུག་བསྔལ་བ་ལ་དགའ་བ་དག་ལས་ཚིག་མི་སྙན་པ་ཞེས་བྱ་བ་ཙམ་ལས་ངེས་པར་འབྱུང་བ་མ་ཡིན་ཏེ། བརྡེག་པ་དང་གསོད་པ་ལ་སོགས་པ་བྱེད་པ་དེའི་ཕྱིར་རོ།། ཇི་སྐད་དུ། དམན་ལ་བྱ་མིན་མེད་དམན་ལ། །བརྗོད་བྱ་བརྗོད་མིན་པའང་མིན། ། དེ་ཕྱིར་འདིར་ནི་དམན་དེ་ལས། །མི་སྙན་འབའ་ཞིག་ཉུང་ངུ་འདྲ། །ཞེས་སོ། ། གལ་ཏེ་སྐྱོན་མེད་ལ་གཤེ་བ་དེ་ཚར་བཅད་ཀྱང་ཉེས་པ་མེད་དོ་ཞེ་ན། དེ་ལྟར་གཤེ་བ་ལ་ཡང་གནོད་པ་བྱེད་པར་མི་རིགས་ཏེ། གཤེ་བའི་ལན་དུ་གཞན་ལ་གནོད་པ་བྱས་པས། བདག་ཉིད་ལ་གནོད་པ་ལྡོག་པ་ལ་སོགས་པ་ཡོན་ཏན་ཅུང་ཟད་ཀྱང་མེད་ན་གནོད་བྱེད་ཁྱོད་ལ་ཁྲོ་བ་ནི་སྐྱོན་ཡོད་ཅིང༌། ཡོན་ཏན་མེད་པ་ལ་གུས་པ་ནི་ཞེན་པ་རྐྱང་པའམ་དགོས་པ་མེད་པར་ཟད་པའི་ཕྱིར་རོ། །ཇི་སྐད་དུ། གཞན་ལ་གནོད་པ་བདག་ཉིད་ལ། ཡོན་ཏན་རྣམ་པ་ཆེ་བྱེད་མོད། །དེ་ལྟའང་རིགས་སུ་སྐྱེས་པ་ཡིས། །གཞན་ལ་གནོད་པ་བྱེད་མི་ནུས། །ཞེས་སོ། །གསུམ་པ་ནི། མཁས་པ་སུ་ཞིག་གཤེ་བ་ཡོན་ཏན་མེད་པ་ལ་བཟོད་པར་བྱེད་ཅེ་ན། གཤེ་བ་ཡོན་ཏན་མེད་པ་ལ་བཟོད་པ་ནི་མཁས་པ་ཡིན་ཏེ། སྐྱེས་བུ་གང་གི་བསོད་ནམས་ཀྱི་རྒྱུ་གཤེ་བ་པོ་དེ་ལ་གང་བྱེད་པ་དེ་དང་མཚུངས་པའི་བླུན་པོ་ནི། སུ་ཞིག་ཡོད་དེ་མེད་པ་ཡིན་པའི་ཕྱིར་རོ། །རྟགས་གྲུབ་སྟེ། གལ་ཏེ་གནོད་བྱེད་དེ་ལ་བཟོད་པ་བསྒོམས་པས། འབད་པ་མེད་པར་བསོད་ནམས་ཆེན་པོ་ཐོབ་པར་འགྱུར་བའི་ཕྱིར་རོ། །ཇི་སྐད་དུ། གང་གི་ཕྱིར་ན་བཟོད་སྟོབས་ཀྱིས།

། བཟོད་པ་ཆོས་ཀྱི་དམ་པར་གསུངས། །དེ་ཕྱིར་ཆོས་ལ་གཞོལ་བ་ནི། །ཆོས་ལ་གེགས་བྱེད་མ་ཡིན་ནོ། །ཞེས་སོ། །གཞན་ཡང་ཕ་རོལ་སྟོབས་ཞན་པ་འཇོམས་པར་བྱེད་པའི་ཁྲོ་བ་ལ་རྒྱུ་མཚན་ཅིས་ནས་ཀྱང༌། གནོད་བྱེད་ཁྱོད་གུས་པར་འགྱུར་ཏ་རེ་སྟེ། གུས་པར་མི་རིགས་ཏེ། ཁྲོ་བ་ཞེས་བྱ་བ་ནི་ཁྱད་པར་དུ་ཕ་རོལ་སྟོབས་ལྡན་དག་ལ་གནོད་པ་བྱེད་མི་ནུས་པས། སྐྱེ་བར་མི་འགྱུར་བ་དེས་ན་སྟེ་དེའི་ཕྱིར་རོ། །ཇི་སྐད་དུ། བརྗིད་ཅན་སྟོབས་དང་ལྡན་པ་ （ ༢༥བ ） རྣམས། །གང་དུ་དཔའ་བ་ཤེས་པ་ན། །མཁས་པ་ཡོན་ཏན་འབྱོར་པའི་མིས། །ཞན་པ་འཇོམས་ལ་གུས་མི་བྱ། །ཞེས་སོ། །གལ་ཏེ་ཁྲོ་བའི་གནས་ལ་ཁྲོ་བར་རིགས་ཏེ། གནོད་པ་བྱས་ཀྱང་ལན་མི་ནུས་སྙམ་ནས་བརྙས་པར་འགྱུར་བའི་ཕྱིར་རོ་ཞེ་ན། བྱམས་ཆོས་ཡོན་ཏན་བརྒྱད་ཀྱི་འབྱུང་གནས་བཟོད་པ་ལ་གནོད་ལན་བྱེད་ནུས་ཞེས་བརྙས་པས། འཇིགས་ཞེས་པ་ནི། གནོད་ལན་བྱེད་པ་ཁྱོད་ཀྱི་བླུན་པ་འབའ་ཞིག་ཉིད་དོ། །གང་གི་ཁྲོ་བའི་གནས་ལ་བཟོད་པ་བྱས་པའི་ཏིང་ངེ་འཛིན་སྒོམ་པ་སྐྱེ་བར་འགྱུར་བའི་ཕྱིར་རོ། །བྱམས་པ་སྒོམ་པའི་ཡོན་ཏན་བརྒྱད་ཀྱང་རིན་ཆེན་ཕྲེང་བ་ལས། ལྷ་ཡི་དགའ་བར་འགྱུར་བ་དང༌། །དེ་དག་ཀྱང་ནི་སྲུང་བ་དང༌། །ཡིད་བདེ་བ་དང་བདེ་ཡང་དང༌། །དུག་དང་མཚོན་གྱིས་མི་ཚུགས་དང༌། །འབད་པ་མེད་པར་དོན་ཐོབ་དང༌། །ཚངས་པའི་འཇིག་རྟེན་སྐྱེ་འགྱུར་ཏེ། །གལ་ཏེ་གྲོལ་བར་མ་གྱུར་ཀྱང༌། །བྱམས་ཆོས་ཡོན་ཏན་བརྒྱད་འཐོབ་བོ། །ཞེས་སོ། །ཇི་སྐད་དུ༑ བཟོད་བྲལ་མི་རྣམས་ཁྲོ་བ་ནི། །ཉེས་ཆེན་བྱེད་པ་ཡིན་མོད་ཀྱི། འོན་ཀྱང་མཁསཔའི་ཡོན་ཏན་ནི། །བྱེད་ཏེ་བཟོད་པའི་རྒྱུ་ཡིན་ཕྱིར། །ཞེས་འབྱུང་ངོ༌། གལ་ཏེ་དམན་པ་དག་གིས་ཁྱད་པར་དུ་བསད་པ་ནི། རྒྱལ་པོ་སོགས་སྟོབས་ལྡན་གྱིས་བསྲན་པར་དཀའ་བར་ཚར་བཅད་པར་རིགས་སོ་ཞེ་ན། བདག་ནི་གཞན་ལ་གནོད་པའི་སྡིག་པ་བསགས་པ་ནས། བརྙས་པ་ལེགས་སོ་སྙམ་དུ་སེམས་ཏེ་སྐྱེས་བུ་སུ་ཞིག་གཞན་གྱི་ཁྱད་པར་དུ་བསད་པ་མཐར་མེད་པར་བྱས་ནས།

འཇིག་རྟེན་ཕ་རོལ་ཏུ་འགྲོ་བ་ཅུང་ཟད་ཀྱང་ཡོད་པ་མ་ཡིན་པ་དེའི་ཕྱིར་རོ། །ཇི་སྐད་དུ། ཁྱད་དུ་བསད་པའམ་སྡིག་པ་སྟེ། །སྡིག་པ་བས་ནི་ཁྱད་བསད་སླ། །གང་ཕྱིར་སྡིག་ལས་སྐྱེས་བུ་ནི། །དམྱལ་འགྲོ་ཁྱད་བསད་ལས་མ་ཡིན། །ཞེས་སོ། །གཉིས་པ་སྤྱིའི་གཉེན་པོ་ནི། ཉོན་མོངས་དྲུངས་འབྱིན་པའི་གཉེན་པོ་སྟོང་པ་ཉིད་བསྒོམ་པར་བྱ་སྟེ། རྣལ་འབྱོར་དུ་གང་གིས་རྣམ་པར་ཤེས་པའི་གནས་པ་དང༌༑ སྐྱེ་བ་ལ་སོགས་པ་ཡང་དག་ཏུ་ན་རང་བཞིན་གྱིས་མེད་ཅིང་གཟུགས་བརྙན་དང་འདྲ་བར་རྣམ་པར་ཤེས་པ་དེ་ཡོད་ཅིང་གོམས་པར་བྱས་ན་ནི། ཉོན་མོངས་པ་རྣམས་ནམ་ཡང་བློ་གྲོས་ལ་མི་གནས་པའི་ཕྱིར་རོ། 

།ཇི་སྐད་དུ། ། སེམས་ལ་བརྟེན་པའི་སྐྱེ་དང་གནས། རྒྱུ་མཚན་མཉམ་པར་གྱུར་པ་དང༌། ཤེས་བྱའང་གྲུབ་པའི་ཡུལ་གྱུར་ན། དེ་ཡིས་གཏི་མུག་མུན་པ་འཇོམས། ཞེས་སོ། ། གཉིས་པ་ནི། རྣལ་འབྱོར་སྤྱོད་པ་བཞི་བརྒྱ་པ་ལས། འདོད་པའི་ལོངས་སྤྱོད་ལ་ཞེན་པ་སྤང་བའི་ཐབས་བསྟན་པ་སྟེ་རབ་ཏུ་བྱེད་པ་བདུན་པའོ།། །། རབ་བྱེད་བརྒྱད་པ། སློབ་མ་ཡོངས་སུ་སྦྱོང་བ། གསུམ་པ་ཉོན་མོངས་པ་སྐྱེ་བའི་ཡུལ་ལ་ཞེན་པ་དགག་པ་ལ་གཉིས། རབ་བྱེད་ཀྱི་གཞུང་བཤད། རབ་བྱེད་ཀྱི་མཚན་བསྟན་པའོ། །དང་པོ་ལ་གཉིས། འབྲས་བུ་འཁོར་བའི་ཉེས་དམིགས། རྒྱུ་ལས་སྤང་ཚུལ། ལས་སྤངས་པའི་དགོས་པ་བསྟན་ （ ༢༦ན ） པའོ ། ། དང་པོ་ལ་གཉིས། འཁོར་བ་སྤྱིའི་ཉེས་དམིགས། ཁྱད་པར་བདེ་འགྲོ་ལ་ཞེན་པ་དགག་པའོ། །དང་པོ་ལ་གཉིས། འཁོར་བ་ལ་སྐྱེ་དགོས་པའི་རྒྱུ་མཚན། སྐྱེ་བ་ཇི་ལྟར་སྒོམ་པའི་ཚུལ་ལོ། །དང་པོ་ནི། འཁོར་བའི་རྒྱུ་ལས་སྤོང་བའི་ཆེད་དུ་འབྲས་བུ་འཁོར་བའི་ཉེས་དམིགས་བསམ་ནས་ངེས་པར་འབྱུང་བར་བྱ་དགོས་ཏེ། བྱིས་པ་སོ་སོ་སྐྱེ་བོ་ཁྱོད་སྡུག་བསྔལ་གྱི་རྒྱ་མཚོ་ཆེན་པོ་འཚེ་བ་དུ་མའི་གནས་འདིར་ནི། ཐོག་མ་མེད་པ་ནས་དབྱིངས་ལ་རྒྱུ་མཚན་ཅིས་ན་འཇིགས་པ་སྐྱེ་བར་མི་འགྱུར་ཏེ་སྐྱེ་བར་རིགས་པའི་ཕྱིར་རོ། །རྟགས་གྲུབ་སྟེ། སྡུག་བསྔལ་གྱི་ཉེ་བར་འཚེ་བ་དུ་མའི་གནས་མཚོ་ལྟ་བུ་འདི་ལ ། གཏིང་དང་ཕརོལ་གྱི་མཐའ་རྣམས་ཀུན་ཏུའང་ཡོད་པ་མ་ཡིན་ཏེ། རྟག་ཏུ་ཉེ་བར་འཚེ་བས་འཇོམས་པའི་ཕྱིར་རོ། །ཇི་སྐད་དུ། ཁྲག་དང་མཆི་མ་ཡི་ཆུ་ཡངས་ཤིང༌། །རྒ་ཤིའི་ཀློང་དཀྲུགས་རྦ་རླབས་ཅན། །སྡུག་བསྔལ་རྒྱ་མཚོ་གཏིང་མེད་དུ། །བྱིང་ལ་ཇི་ལྟར་འཇིག་མི་འགྱུར། །ཞེས་སོ། །གལ་ཏེ་འཁོར་བ་ཉེས་དམིགས་ཆེ་ཞིང་མང་ཡང༌༑ ལང་ཚོ་ལ་སོགས་པས་རྒྱགས་པ་དག་ལ་འཇིག་པ་མི་འབྱུང་ངོ༌། །ཞེ་ན། འཇིག་རྟེན་འདི་ནི་ཆོས་ཅན། ལང་ཚོས་རྒྱགས་པར་མི་རིགས་ཏེ། ཚེ་འདིར་ལང་ཚོ་ནི་རྒས་པའི་རྒྱབ་ཏུ་བྱུང་བར་གྱུར་ནས་ཤི་བའི་འོག་ཏུ་སླར་ཡང་མདུན་དུ་འབྱུང་བར་འགྱུར་ཞིང༌།

གནས་པར་རློམ་ཡང༌། ལང་ཚོ་དང་རྒ་བ་དང་འཆི་བ་གསུམ་སྐྱེས་བུས་མགྱོགས་པར་འགྲོ་བའི་འགྲོས་ཀྱིས་འགྲན་པ་ལྟ་བུ་མངོན་པས། ཤིན་ཏུ་སྐྱོ་བའི་གནས་ཡིན་པའི་ཕྱིར། ཇི་སྐད་དུ། སྐྱེ་དང་འཆི་ཕྱིར་སྐྱེ་འགྲོ་འདི།། འགྲོ་བ་སྣ་ཚོགས་རྣམས་སུ་ནི། །རང་ལས་དག་གིས་འགྲོ་བ་ན། །རྟག་ཏུ་སྐྱེན་ཞིང་མགྱོགས་པ་ཡིས། །དེ་དང་དེ་ནི་ཡང་དག་རྒྱུག །ཅེས་སོ། །གལ་ཏེ་དེ་ལྟ་ན་ཡང་འཇིགས་པར་མི་རིགས་ཏེ། འཁོར་བའི་རང་བཞིན་ཡིན་པའི་ཕྱིར་ཞེ་ན། ལས་ཉོན་གྱི་དབང་གིས་གར་སྐྱེ་ཆ་མེད་པར་ཤེས་པར་བྱས་ནས། ཉིན་མཚན་རྟག་ཏུ་འཁོར་བ་ལ་སྐྱོ་བར་རིགས་ཏེ། ལས་ཉོན་གྱིས་གཞན་གྱི་དབང་ཡིན་པ་དང༌༑ འཇིགས་པ་མེད་པར་གནས་པ་གཉིས་ཤིན་ཏུ་འགལ་བས་ཆོས་རྨོངས་པ་ལས་གཞན་བློ་དང་ལྡན་པ་སུ་ཞིག་འགྱུར་ཏེ། འཁོར་བ་ལ་མི་འཇིགས་པར་མི་རིགས་པའི་ཕྱིར་རོ། །རྟགས་གྲུབ་སྟེ། སྲིད་པར་འཇིག་རྟེན་པ་ཁྱོད་ལ་རང་འདོད་ཀྱི་འགྲོ་བ་བཟང་པོས་སྐྱེ་བའི་དབང་གཞན་ཡང་ཡོད་པ་མ་ཡིན་ཞིང༌། ལས་ཉོན་གྱི་དབང་གིས་ནི་མི་འདོད་པའི་གནས་སུ་ཡང་སྐྱེད་དགོས་པའི་ཕྱིར་རོ ། ། ཇི་སྐད་དུ༑ འཁོར་བར་འཁོར་བའི་སྐྱེ་བོ་ལ། འགྲོ་གང་ལས་དབང་གིས་འགྱུར་བ། །དེ་ཕྱིར་ཅི་ནས་འགྲོ་བར་ནི། །འགྱུར་བ་མིན་པར་ལས་གཅད་བྱ། །ཞེས་སོ། །གཉིས་པ་ནི། དེ་ལྟ་ན་ཡང་ （ ༢༦བ ） བདེ་བས་ཡིད་འཕྲོག་པས། ཚེ་འདིར་སྐྱེ་བ་སྤྱད་མི་ནུས་ཀྱི། མ་འོངས་པའི་སྐྱེ་བ་ལ་འབད་དོ་ཞེ་ན། ཚེ་འདི་ཉིད་དུ་འཁོར་བ་བཟློག་པ་ལ་འབད་པར་བྱ་དགོས་ཏེ། མ་འོངས་པའི་སྐྱེ་བ་ལ་ཐ་མ་ཡོད་པ་ཡིན་ཞིང༌། འདས་པའི་དུས་ལ་ཡང་ཐོག་མ་མེད་ལ། དུས་ཀུན་གྱི་ཚེའང་སོ་སོའི་སྐྱེ་བོ་ཁོ་ན་སྟེ་ཁྱོད་ཀྱི་དུས་འདས་པ་ཇི་ལྟར་སོང་བ་དོན་མེད་པ་དེ་བཞིན་དུ༑ མ་འོངས་པ་དེ་ཡང༌། དོན་མེད་དུ་མི་འགྱུར་བ་དེ་ལྟར་བྱས་སོ། །ཅི་སྟེ། ད་ལྟ་ཉིད་ནས་འཁོར་བ་བཟློག་པའི་ཐབས་ལ་མ་འབད་ན། མ་འོངས་པའི་སྐྱེ་བ་ལ་ཡང་བཟློག་པར་མི་ནུས་པའི་ཕྱིར་རོ།

།ཇི་སྐད་དུ། རྣམ་པར་གྲོལ་ལ་སྦྱར་བའི་ཕྱིར༑ ༑ཚེ་འདི་ཉིད་ལ་འབད་པར་བྱ། །འཇིག་རྟེན་གཞན་དུ་དམ་ཆོས་ལ། །དད་སྐྱེའི་ངེས་པ་ཅི་ཞིག་ཡོད། །ཅེས་སོ། །གལ་ཏེ་འཁོར་བ་མཐའ་ཡོད་པའམ། འོན་ཏེ་མེད་པ་ཞིག་ཡིན། དང་པོ་ལྟར་ན་འབད་མི་དགོས་པར་གྲོལ་བར་འགྱུར་ལ། གཉིས་པ་ལྟར་ན་འབད་ཀྱང་མི་གྲོལ་བས་འཁོར་བ་བཅད་པའི་ཆེད་དུ་འབད་པ་དགོས་པ་མེད་དོ་ཞེ་ན། གང་གི་རིགས་ལ་ལྟོས་ཏེ་མཐའ་ཡོད་མེད་གཅིག་ཏུ་ངེས་པས༑ འཁོར་བ་བཟློག་པ་མི་རིགས་ཏེ། མདོར་ན་དཀོན་པའི་ཆོས་གསུམ་ཚང་བའི་གང་ཟག་ལ་འཁོར་བ་ནི་མཐའ་མ་ཡིན་ཞིང༌། མ་ཚང་བ་ལ་མཐའ་ཅན་མ་ཡིན་ཏེ། རིག་པ་ཡེ་ཤེས་རྒྱུད་ལ་སྐྱེ་བའི་རྒྱུ་ཉན་པ་པོ་དལ་འབྱོར་ཐོབ་པ་དང༌། མཉན་པར་བྱ་བ་དེ་ཁོ་ན་ཉིད་སྟོན་པའི་གསུང་དང༌། འཆད་པ་པོ་དེ་བཞིན་གཤེགས་པ་རྣམས་འཇིག་རྟེན་དུ་འབྱུང་བ་ཤིན་ཏུ་རྙེད་པར་དཀའ་སྟེ་རྒྱུ་མཚན་དེས་ནའོ། །ཇི་སྐད་དུ། གང་ཕྱིར་རྒྱུ་རྐྱེན་ཚོགས་པ་ལས། །ཤེས་པ་སྐྱེ་བ་དེ་ཡི་ཕྱིར༑ ༑གསུམ་པོ་རྙེད་པར་དཀའ་བས་ན། མཐའ་ལ་ངེས་པ་མ་བསྟན་ཏོ། །ཞེས་སོ༑ ༑གལ་ཏེ་གསུང་རབ་གནས་པ་དེ་སྲིད་དུ། དགེ་བའི་གཤེས་གཉེན་དང་ལུང་འབོག་པ་ཡོད་པས། སྐྱེ་བ་གཞན་དུ་འཁོར་བ་ཡོངས་སུ་ཟད་པར་བྱེད་དོ་ཞེ་ན། གསུང་རབ་གནས་པའི་ཚེ་དེ་གཉིས་ཡོད་ཀྱང་ཉན་པ་པོར་འགྱུར་བ་ཤིན་ཏུ་དཀའ་སྟེ༑ སོ་སོ་སྐྱེ་བོ་སྡིག་པ་ཀུན་ཏུ་སྤྱོད་པ་རྣམས་ཕྱི་མར་ཕལ་ཆེར་ངེས་པར་ངན་འགྲོར་འགྲོ་བའི་ཕྱིར། རྟགས་གྲུབ་སྟེ། ཕལ་མོ་ཆེར་ནི་མ་རྣམས་ནི་དམ་པ་མ་ཡིན་པས་ནི་མི་དགེ་བ་བཅུ་ཡི་ཕྱོགས་ཡོངས་སུ་འཛིན་ཞིང་ཞེན་པ་དེས་ན་སྟེ་དེའི་ཕྱིར་རོ། །ཇི་སྐད་དུ། འགྲོ་བ་ཡངས་པར་འགྲོ་ཕྱིར་རམ། །གང་ཕྱིར་སོ་སོར་འགྲོ་བའམ༑ ༑འགྲོ་བ་ཡངས་པ་སྐྱེད་བྱེད་པ། །དེས་འདིར་སོ་སོའི་སྐྱེ་བོར་བཤད།། ཅེས་སོ། །གཉིས་པ་ནི། གལ་ཏེ་ངན་སོང་པ་རྣམས་དགའ་བའི་གནས་མ་ཡིན་པས༑ བདེ་འགྲོ་ནི་དགའ་བའི་གནས་ཡིན་པས་སྐྱེ་བར་མི་བྱའོ་ཞེ་ན།

ངན་འགྲོ་ལྟར་བདེ་འགྲོ་ལ་ཡང་སྐྱེ་བར་རིགས་ཏེ། སྲིད་པ་ནི་ཕྱུགས་གསོད་པའི་སྲོག་གནས་བཤས་ར་དང་མཚུངས་པར་སྐྱེ་བུ་དམ་པ་རྣམས་ལ་སྣང་བའི་ཕྱིར། རྟགས་གྲུབ་སྟེ། ས་སྟེང་མི་རྣམས་ལ་ཡང་སྡིག་པའི་ལས་ཀྱི་ལྷག་མ་ （ ༢༧ན ） ལུས་པའི་རྣམ་སྨིན་ནི། མི་འདོད་བཞིན་དུ། ཅི་དྲི་ཞིང་རྒུད་པ་སྟེར་བར་ཁོ་ན་ཡིན་པར་མཐོང་བ་དེས་ན་སྟེ་དེའི་ཕྱིར་རོ། །ཇི་སྐད་དུ། །གསོད་པའི་འཇིག་རྟེན་འདི་ན་ནི། །སྔོན་བྱས་པ་ཡི་ལས་དེ་རྣམས། །རྣམ་སྨིན་རྣམ་པ་སྣ་ཚོགས་ཀྱིས། ། འཇིག་རྟེན་འདི་ལ་ཅོ་འདྲི་བྱེད། །ཞེས་སོ། །གལ་ཏེ་དམ་པ་རྣམས་ཀྱི་སྲིད་པ་ནི་སྲོག་གནས་དང་མཚུངས་པར་མཐོང་བའི་ཕྱིར། འཇིག་རྟེན་པ་དག་མི་སྐྱོ་ཞེ་ན། འཇིག་རྟེན་པ་རྣམས་ནི་གླང་ཆེན་སྨྱོན་པ་ཆང་གིས་མྱོས་པ་ལྟར་སྨྱོ་བའི་རང་བཞིན་ཡིན་པས། སྐྱོ་བའི་གནས་སུ་མི་མཐོང་སྟེ། གལ་ཏེ། འཇིག་རྟེན་ན་རྣམ་ཤེས་ཀྱི་འཇུག་པ་མི་བརྟན་ཅིང་སེམས་གནས་པ་མེད་པ་ལས་སྨྱཽན་པར་འགྱུར་བ་ཡིན་ན་སྲིད་པར་གནས་པ་ཆེས་མི་རིགས་པའི་ཚུལ་དུ་མ་ལ་འཇུག་པ། བྱ་བ་དང་བྱ་བ་མ་ཡིན་པ་རྣམས་ལ་རྡོལ་ཐབས་སུ་སྨྲ་བ་རྣམས་ནི། སྙན་པ་མ་ཡིན་ནོ་ཞེས་མཁས་པ་སུ་ཞིག་སྨྲ་བར་འགྱུར་ཏེ་མི་འགྱུར་བའི་ཕྱིར་རོ། །ཇི་སྐད་དུ། མི་ལ་སྨྱོ་བའི་དྲུང་ན་གནས། །དོན་མིན་བྱེད་དེ་སྨྱོ་བ་མིན། །ལས་ཀྱི་སྐྱེས་བུ་སྣ་ཚོགས་སུ། བྱེད་ལྟར་སྨྱོ་བས་མིན་ཕྱིར་རོ། །ཞེས་སོ། །གཉིས་པ་ལ་གཉིས། ལས་སྤང་བར་གདམས་པ། སྤཽང་དགོས་པའི་རྒྱུ་མཚན༑ ཇི་ལྟར་སྤཽང་བའི་ཚུལ་ལོ། །དང་པོ་ནི། ཡང་སྲིད་འཕེན་བྱེད་ཀྱིས་ལས་ཀུན་ཟད་པའི་ཉེ་བར་ཞི་བ་ཐོབ་པ་ལ་བློ་གྲོས་དང་ལྡན་པས་བློ་སྐྱེད་པར་བྱ་སྟེ། འགྲོ་བ་དང་འཆག་པ་ལ་སོགས་པའི་སྡུག་བསྔལ་དག་སྤྱོད་པའི་ལམ་དེ་ལས་བཟློག་པ་ལ་ཉམས་པར་མཐོང་བར་འགྱུར་བ་སྟེ། དཔེ་དེ་བཞིན་དུ། ཡང་སྲིད་ཀྱི་ལས་སྤོང་བའི་སྒོ་ནས་སྡུག་བསྔལ་མཐའ་དག་འགག་པར་འགྱུར་བ་དེས་ན་སྟེ་དེའི་ཕྱིར་རོ།

།ཇི་སྐད་དུ། ལུས་ཀྱི་བདེ་བས་སེམས་ཀྱི་བདེ། །ཕུལ་དུ་གྱུར་པ་ཇི་བཞིན་དུ། །ཉོན་མོངས་ཟད་པའི་བདེ་ལས་ཀྱང༌། །ལས་ཟད་བདེ་བ་དེ་བཞིན་ ནོ༑ ༑ཞེས་སོ། །གཉིས་པ་ནི་ལས་ཀྱིས་འབྲས་བུ་འཁོར་བ་ནི། ཤིན་ཏུ་འཇིགས་པའི་གནས་ཡིན་པས་སྤོང་བར་རིགས་ཏེ། གང་དག་གི་ཚེ་འབྲས་བུ་གཅིག་ལ་ཡང་ཐོག་མའི་རྒྱུ་ནི་སྣང་བ་མ་ཡིན་པ་དེའི་ཚེ་འབྲས་བུ་གཅིག་ལ་སངས་རྒྱས་དེ་ཐུགས་མེད་པར་མཐོང་ནས་སོ་སོ་སྐྱེ་བོ་གང་ལ་འཁོར་བ་འདིར་འཇིགས་པ་མི་འབྱུང་སྟེ། ཤིན་ཏུ་འཇིགས་པའི་གནས་ཡིན་པར་རྟག་ཏུ་སྐྱོ་བ་དང༌། རྗེས་སུ་འཚམ་པའི་ལམ་སྒོམ་པར་རིགས་པའི་ཕྱིར་རོ། །ཇི་སྐད་དུ། འདི་ལྟར་དུས་མཐའ་ཡས་པའི་ཕྱིར། །འགྲོ་ལ་ཐོག་མ་ཡོད་མིན་པ། །དེ་ཕྱིར་སྐྱེ་བའི་སྔོན་གྱི་མཐའ། ། ཡང་དག་ཀུན་ནས་ཤེས་པར་དཀའ། །ཞེས་སོ། །གསུམ་པ་ལ་གཉིས། སྤྱིར་བསྟན་པ། ཁྱད་པར་དུ་བཤད་པའོ། །དང་པོ་ནི༑ རྒྱུ་ལས་སྤངས་ཏེ། འཁོར་བའི་རྒྱུན་བཅད་པ་ལ་སྒྲིབ་པར་རིགས་ཏེ། འབད་པས་སྒྲུབ་པའི་ལས་ཀྱི་འབྲས་བུ་དེ་ཡང་ཐམས་ཅད་ངེས་པར་ནི་འགྲུབ་པ་འགྱུར་པ་མ་ཡིན་ཞིང་སྒྲུབ་པ་ཐམས་ཅད་ལ་ཡང་ངེས་པར་ （ ༢༧བ ） མཐར་འཇིགས་པར་འགྱུར་བ་ཞིག་ན། སྙིང་པོ་མེད་པའི་འབྲས་བུ་དེ་ཡི་དོན་དུ། ཅི་སྟེ་རང་ཉིད་འཇོམས་པར་བྱེད་མི་རིགས་ཤིང༌། འཁོར་བའི་རྒྱུ་ལས་སྤོང་ཞིང་གཉེན་པོ་བརྟེན་པར་རིགས་པའི་ཕྱིར་རོ། །ཇི་སྐད་དུ། གསུངས་ཕྱིར་དངོས་པོ་ཐམས་ཅད་ལ།། ངེས་པར་གྲུབ་པ་ཡོད་མ་ཡིན། །དེ་ཡི་ཕྱིར་ན་དེ་དག་ནི། །ངེས་པར་གོར་མ་ཆག་པར་འཇིག །ཅེས་སོ། །འཁོར་བའི་རྒྱུ་ལས་ནི་ངེས་པར་འཇིགས་པས་ཀྱང༌། ལས་ལ་ཆགས་པ་དང་བྲལ་བར་རིགས་ཏེ། ཞིང་ལས་སོགས་ནི་འབད་པས་བྱེད་པར་འགྱུར་ཞིང༌། བྱས་ཟིན་པ་ཡང་འབད་པ་མེད་པས་འཇིག་པ་དེ་ལྟར་གྱུར་ཀྱང༌༑ ལས་ལ་བརྩོན་པ་ཁྱོད་ལ་ཀོ་སྟེ་ནི། ལས་ལ་ཆགས་པ་དང་བྲལ་བ་འགའ་ཡང་ཡོད་པ་མ་ཡིན་པས། བདག་ཉིད་བླུན་པར་སྟོན་པའི་ཕྱིར་རོ། །ཇི་སྐད་དུ། གང་གི་ཕྱིར་ན་རྒྱུ་དང་རྐྱཻན།

།ཚོགས་པ་ཡི་ནི་ལས་བྱེད་པ། །དེ་ཕྱིར་འབད་པས་ལས་བྱེད་ཅིང༌། །དེ་མ་ཚང་བས་འཇིག་པར་འགྱུར། །ཞེས་སོ། །གལ་ཏེ་ལས་ནི་བདེ་བའི་རྒྱུ་ཡིན་པས། ཆགས་པ་དང་བྲལ་བར་མི་བྱའོ་ཞེ་ན། བདེ་བ་ལ་རྐམ་པ་ཁྱོད་ཀྱི་བདེ་བའི་རྒྱུ་ལས་བསགས་པའི་ངལ་བ་ལ་གང་གི་ཕྱིར་ཡིན་ཏེ་འབྲས་བུ་མེད་པ་ལ་འབད་པར་མི་རིགས་ཏེ། རྣམ་ཤེས་འདས་པ་ལ་འགགས་ཟིན་པས་བདེ་བ་རང་མཚན་པ་ཡོད་པ་མ་ཡིན་ཞིང༌། མ་འོངས་པའང་སྐད་ཅིག་གིས་འཇིག་ཅིང༌༑ འགྲོ་བ་ཉིད་དེ་ཡིད་བརྟན་དུ་རུང་བའི་བདེ་བ་རང་མཚན་པ་མེད་པའི་ཕྱིར་རོ༑ ༑ཇི་སྐད་དུ། སྐད་ཅིག་ལ་གཡོའི་འགྲོས་ཅན་སེམས། །གང་བའི་ཕྱིར་ན་དུས་གསུམ་དུའང༌། །ཡོངས་སུ་བརྟགས་ན་བདེ་མེད་ན། །ལས་རྣམས་གང་གི་དོན་དུ་གསོག ༑ཞེས་སོ། །གཉིས་པ་ལ་གཉིས། བསོད་ནམས་ཀྱི་ལས་ལ་ཞེན་པ་དགག བསོད་ནམས་མ་ཡིན་པའི་ལས་སོག་པ་དགག་པའོ། །དང་པོ་ལ་ལྔ། མཐོ་རིས་ཙམ་གྱི་དོན་དུ་གསོག་པ། མཐོ་རིས་ཀྱི་བདེ་བ་ཙམ་གྱི་དོན་དུ་ལས་གསོག་པར་མི་རིགས་ཏེ༑ རྣམ་པ་ཀུན་ཏུ་སྐྱེས་བུ་དམ་པ་དེ་རྣམས་ལ་སྲིད་པ་གང་ཡང་འཇིག་པ་མི་སྐྱེ་བ་ཤིན་ཏུ་དཀོན་པའི་ཕྱིར་རོ། །རྟགས་གྲུབ་སྟེ། མཁས་པ་རྣམས་ལ་ངན་སོང་གི་སྲིད་པ་ལྟ་ཞོག མཐོ་རིས་ཀྱང་རྒྱགས་པ་དང༌། བག་མེད་པ་དང༌། ཉོན་མོངས་ཀྱི་མེས་འབར་བ་དང༌། གཏི་མུག་གི་མུན་པས་སྒྲིབ་པ་སོགས་དམྱལ་བ་དང་མཚུངས་པར་འཇིགས་པ་སྐྱེད་པར་འགྱུར་བའི་ཕྱིར་རོ། །ཡང་བྱིས་པ་རྣམས་ནི་འཁོར་བ་སྡུག་བསྔལ་དུ་མ་རྟོགས་པས་འཁོར་བའི་བདེ་བ་ལ་མངོན་པར་ཞེན་པ་ （ ༢༨ན ） ཐམས་ཅད་མི་རིགས་པར་འགྱུར་རོ་ཞེ་ན། དངོས་པོར་རང་བཞིན་གྱིས་སྟོང་ན། དངོས་པོ་ཀུན་ཡོད་པ་མ་ཡིན་པས་ཐར་པའི་ཆེད་དུ་འབད་པས་ཅི་བྱ་ཞེས་ཁྱོད་ལ་འཇིགས་པ་སྐྱེ་བར་འགྱུར་གྲགས་ན། སྟོང་པ་ཉིད་ཀྱི་ཆོས་འདི་རྟོགས་པས་འཁོར་བ་བཟློག་ཅིང་མྱང་འདས་ཐོབ་བྱེད་དུ་མི་འགྱུར་ཏེ། ལས་དང་བྱ་བ་དང༌། བྱེད་པ་པོ་རང་བཞིན་གྱིས་ཡོད་པའི་ཕྱིར་རོ།

།བཞི་པ་ནི། གལ་ཏེ་འཁོར་བ་བཟློག་བྱེད་སྟོང་པ་ཉིད་ཀྱི་ཕྱོགས་ནི་ཆོས་མཆོག་ཏུ་གྱུར་པ་ཡིན་པས། ལྷག་པར་ཆགས་ཤིང་གཞན་གྱི་ཕྱོགས་ལ་སྡང་བར་བྱའམ་སྙམ་ན། དེ་ནི་མ་ཡིན་ཏེ། རང་གཞན་གཉིས་སུ་ཆགས་སྡང་གིས་ཕྱེ་ནས་སྤྱོད་པ་ནི། མྱ་ངན་ལས་འདས་པར་མི་འགྲོ་སྟེ། ཆགས་པ་དང་སྡང་བ་མ་དོར་བར་དུ་ཞི་བར་སྤོང་སྟེ་གཏན་མི་འགྱུར་བའི་ཕྱིར་རོ། །རྟགས་གྲུབ་སྟེ། ཁྱོད་ལ་རང་ཕྱོགས་སྟོང་པ་ཉིད་ལ་ལྷག་པར་ཆགས་པ་ཡོད་ཅིང་གཞན་གྱི་ཕྱོགས་ལའང་ཞེ་སྡང་ཞིང་མི་དགའ་བ་ཡིན་པའི་ཕྱིར་རོ། །ལྔ་པ་ནི། གལ་ཏེ་མྱ་ངན་ལས་འདས་པ་ནི་བདེ་བ་དམ་པ་ཡིན་ཡང་སྒྲུབ་པར་དཀའ་ལ། འཁོར་བ་ནི་འབད་པ་མེད་པར་སྒྲུབ་པས། དེ་ལ་འཇུག་པར་རིགས་སོ་ཞེ་ན། མྱ་ངན་ལས་འདས་པའི་བདེ་བ་ནི་ཐོབ་སླ་སྟེ། རང་བཞིན་གྱིས་གྲུབ་པའི་བྱ་བྱེད་མེད་ཅིང་བསམ་ཁྲལ་ཡོད་པས་ནི། མྱ་ངན་ལས་འདས་པ་ཐོབ་པར་འགྱུར་བའི་ཕྱིར། ཅིག་ཤོས་འཁོར་བའི་བདེ་བ་ནི་ཐོབ་སླ་བ་མ་ཡིན་ཏེ། དགེ་མི་དགེའི་བྱ་བ་བྱེད་པ་ལས་ཡང་སྲིད་འབྱུང་བར་འགྱུར་ཏེ་རྒྱུ་མཚན་དེས་ནའོ༑ ༑གལ་ཏེ་དོན་དམ་པར་བྱ་བ་ཅི་ཡང་མི་བྱེད་པས། མྱ་ངན་ལས་འདའ་བར་འགྱུར་ནས། ཅིའི་ཕྱིར་མི་རྟག་པ་དང་སྡུག་བསྔལ་བ་ལ་སོགས་པ་སྟོན་པར་བྱེད་ཅེ་ན། དེ་ནི་འཁོར་བ་ལ་ཞེན་པ་རྣམས་སྐྱོ་བ་སྐྱེད་པའི་ཆེད་དུ་བསྟན་པ་ཡིན་ཏེ། དཔེར་ན་རང་གི་ཁྱིམ་སྙིང་པོ་མེད་པ་ལས་འབྱུང་བར་དཀའ་བ་བཞིན་དུ། སྐྱོ་བ་མེད་པའི་བློ་ཆུང་བ་རྣམས་སྲིད་པ་ནི་འདི་ལས་འབྱུང་བའང་བྱ་བ་དཀའ་བའི་ཕྱིར༑ རྟགས་གྲུབ་སྟེ། གང་ལ་འཁོར་བ་འདིར་སྐྱོ་བ་ཡོད་པ་མ་ཡིན་པ་དེ་བཞིན་མྱ་ངན་འདས་ལ་གུས་ཤིང༌། དོན་དུ་གཉེར་བ་དག་ལ་ཡོད་དེ་མེད་པའི་ཕྱིར་རོ།། དྲུག་པ་ནི། འབྱོར་པ་ཅན་ཞི་བ་དོན་དུ་གཉེར་མི་ནུས་ཀྱང༌། ཉམས་ཐག་པ་དག་ནི་འཁོར་བ་ལ་ཞེན་པ་སྤངས་ནས་ཐར་པ་དོན་དུ་གཉེར་བར་རིགས་ཏེ། གང་ཟག་ལ་ལ་ནད་དང་དབུལ་བ་སོགས་སྡུག་བསྔལ་གྱིས་ཟིལ་གྱིས་གནན་ཞིང་ལྕེབ་པ་སོགས་རང་ཉིད་འཆི་བར་འདོད་པ་དག་སྣང་སྟེ་སྲོག་ལ་ཡང་ཆགས་པ་མེད་པར་སྡུག་བསྔལ་གྱིས་གདུང་བ་དེའི་ཚེ།

ཐར་པ་དོན་དུ་གཉེར་བར་རིགས་པ་ཞིག་ན། གང་ཟག་དེ་དག་བླང་དོར་ལ་གཏི་མུག་ཤས་ཆེ་བའི་ཕྱིར་ན་གོ་འཕང་དམ་པ་མྱ་ངན་ལས་འདས་པར་མི་འགྲོ་བ་ཙམ་དུ་ཟད་པའི་ཕྱིར་རོ། །བདུན་པ་ནི། གལ་ཏེ་མྱ་ངན་ལས་འདས་པའི་གོ་འཕང་ཁོ་ན་དོན་དུ་གཉེར་བར་བྱ་བ་ཡིན་ན། དེ་ཐོབ་པའི་ཆེད་དུ། དེ་ཁོ་ན་ཉིད་སྒོམ་པའི་གཏམ་ཁོ་ན་བསྙད་པར་རིགས་ཀྱི། ཅིའི་ཕྱིར་སྦྱིན་པ་ལ་སོགས་ （ ༢༨བ ） པའི་གཏམ་མཛད་ཅེ་ན། དབང་པོའི་རིམ་པ་ལ་ལྟོས་ནས། ཐུགས་རྗེ་ཆེན་པོ་མངའ་ཞིང་འགྲོ་བའི་བསམ་པ་མཐའ་དག་མཁྱེན་པའི་སྟོན་པར་བྱ་བ་ཡིན་ནོ། །སྦྱིན་པ་གཙོ་བོར་དབང་པོ་དམན་པ་ལས་གསུངས་ཞིང༌། དབང་པོ་འབྲིང་ལ། གཙོ་བོར་ཚུལ་ཁྲིམས་གསུངས་པ་དང༌། དབང་པོ་མཆོག་ལ་ཞི་བ་མྱང་འདས་ཀྱི་ཐབས་དེ་ཁོ་ན་ཉིད་སྒོམ་པ་གཙོ་བོར་བྱ་བ་དང་གྱུར་པའི་ཕྱིར་རོ། །རྟག་ཏུ་མཆོག་ཏུ་གྱུར་པ་མྱ་ངན་ལས་འདས་པ་ལ་དགའ་བར་བྱོས་ཤིག་སྟེ་དགའ་བར་རིགས་ཏེ། དབང་པོའི་རིམ་པས་གསུམ་དུ་བྱས་པ་དེས་ན་སྟེ་དེའི་ཕྱིར་རོ། །ཅིའི་ཕྱིར་ཐོག་མར་དེ་ཁོ་ན་ཉིད་གྱི་གཏམ་མི་བྱ་ཞེ་ན། དེ་ནི་གདུལ་བྱའི་རྒྱུད་ཉམས་པར་འགྱུར་བས་བསྟན་པའི་རིམ་པ་ལ་མི་མཁས་པ་ཡིན་ནོ། །བསོད་ནམས་མ་ཡིན་པ་སྡིག་པ་ལ་འཇུག་པ་དང་པོར་བཟློག་པར་བྱ་ཞིང་བར་དུ་རགས་པའི་བདག་ནི་བཟློག་པ་དང༌། ཕྱིས་ནས་སྟོང་པ་ཉིད་རྟོགས་པར་བྱས་ནས་མཐར་ཕྱིན་ལྟ་ཞིག་ཀུན་བཟློག་པར་བྱ་བའི་རིམ་པ་གང་གིས་ཤེས་པ་དེ་གདུལ་བྱ་ལམ་ལ་བཀྲི་བའི་ཐབས་ལ་མཁས་པ་ཡིན་པའི་ཕྱིར་རོ། །ཅི་སྟེ་མྱ་ངན་ལས་འདས་པ་འདི་ལམ་གང་གིས་འཐོབ་ཅེ་ན༑ དངོས་པོ་ཐམས་ཅད་རང་བཞིན་མེད་པར་མཐོང་བས་སོ། །གལ་ཏེ་དངོས་པོ་ཐམས་ཅད་མཐའ་ཡས་པས། ཆོས་ཉིད་ཀྱང་མཐའ་ཡས་པའི་ཕྱིར། ཐམས་ཅད་རྟོགས་པར་མི་ནུས་སོ་ཞེ་ན། དངོས་པོ་གཅིག་གི་རང་བཞིན་སྟོང་པ་ཉིད་ལྟ་བ་པོ་གང་ཡིན་པ་དེ་ནི། དངོས་པོ་ཀུན་གྱིས་སྟོང་པ་ཉིད་སྒྲུབ་བྱེད་སྔ་མ་ལ་བརྟེན་ནས་ལྟ་བ་པོར་བཤད་དེ།

དངོས་པོ་གཅིག་གིས་སྟོང་པ་ཉིད་གང་ཡིན་པ་དེ་ཉིད་དངོས་པོ་ཀུན་གྱི་སྟོང་པ་ཉིད་དང་ངོ་བོ་དབྱེར་མེད་ཅིང༌། 

སྟོང་ཉིད་མངོན་སུམ་དུ་རྟོགས་པའི་བློ་ལ་རྣམ་པ་མི་འདྲ་བ་འཆར་དུ་མེད་པའི་ཕྱིར་རོ། །གལ་ཏེ་ཆོས་ཐམས་ཅད་རང་བཞིན་སྟོང་པ་ཡིན་པས། ཐམས་ཅད་སྤང་བར་བྱ་བ་ཡིན་ན། མདོ་ལས། དགེ་སློང་དེ་དག་ལྟ་བས་ན་གུས་པར་བྱ་སྟེ་བསོད་ནམས་དག་བྱའོ་ཞེས་གསུངས་པ་དང་འགལ་ལོ་ཞེ་ན། འགལ་བའི་སྐྱོན་མེད་དེ། བསོད་ནམས་ཀྱི་ཆོས་ལ་ཆགས་པ་ནི་དེ་བཞིན་གཤེགས་པ་རྣམས་ཀྱི་མཐོ་རིས་ཀྱྀ་བདེ་བ་ཙམ་འདོད་པ་རྣམས་ལ་གསུངས་ཤིང༌། ཐར་པ་འདོད་པ་རྣམས་ལ་མཐོ་རིས་ཙམ་གྱི་དོན་དུ་ཆོས་ལ་ཆགས་པ་དེ་ཉིད་ཀྱང་སྨད་པར་འགྱུར་ན་གཞན་དུ་སྡིག་པ་ལ་ཆགས་པ་སྨོས་ཅི་དགོས་ཏེ། ཤིན་ཏུ་ཡང་སྨད་པར་བྱ་བ་ཡིན་པའི་ཕྱིར། གལ་ཏེ་དེ་ལྟ་ན་དེ་ཁོ་ན་ཉིད་གཅིག་ཏུ་བསྟན་པར་རིགས་སོ་ཞེ་ན། སྙིང་རྗེའི་གཞན་དབང་འགྱུར་བ་རྣམས་ནི་སེམས་ཅན་གྱིས་དོན་བྱེད་པའི་བསོད་ནམས་འདོད་པས༑ སྟོང་པ་ཉིད་རྒྱུད་ཡོངས་སུ་མ་སྨིན་པ་རྣམས་ལ་དུས་ཀུན་གྱི་ཚེ་བརྗོད་པར་བྱ་བ་ཡིན་ཏེ། གལ་ཏེ་བསྟན་ན་སྟོང་པ་ཉིད་སྤོང་བ་དང༌། རང་བཞིན་མེད་པའི་དོན་གཏན་མེད་པར་འཛིན་པའི་ཆད་པར་ལྟ་བར་འགྱུར་བའི་ཕྱིར། དཔེར་ན། གནས་མ་ཡིན་པར་སྦྱར་བའི་སྨན་དུག་ཏུ་འགྱུར་བ་མ་ཡིན་ནམ་ཏེ་ཡིན་པ་བཞིན་ནོ༑ ༑ཐོག་མར་འཇིག་ （ ༢༩ན ） རྟེན་གྱི་དངོས་པོ་ཇི་ལྟར་གནས་ཤིང་གྲགས་པ་ལྟར་བསྟན་པར་བྱ་སྟེ། དཔེར་ན་ཇི་ལྟར་ཀླ་ཀློ་སྐད་གཞན་གྱིས་དོན་གོ་ཞིང་བཟུང་བར་མི་ནུས་པ་དེ་བཞིན་དུ། འཇིག་རྟེན་གྱྀ་དངོས་པོ་རྣམ་པར་གཞག་པ་མ་གཏོགས་པ། འཇིག་རྟེན་པ་ལ་ཡང་དོན་དམ་པའི་བདེན་པ་བསྟན་ཞིང༌། བཟུང་བར་ནུས་པ་མ་ཡིན་པའི་ཕྱིར་རོ། །དེས་ན་ཡོད་པ་དང་མེད་པ་ལ་སོགས་པ་བསྟན་པ་ཐམས་ཅད། འཇིག་རྟེན་རྗེས་སུ་བཟུང་བའི་ཐབས་ཁོ་ན་ཡིན་ནོ། །མེད་པར་ལྟ་བ་སྤཽང་བའི་ཆེད་དུ་འཇིག་རྟེན་ཐམས་ཅད་ཡང་དག་པར་ཡོད་པ་དང༌། བདེན་ཞེན་སྤཽང་བའི་ཆེད་དུ་བདེན་པར་མེད་པ་དང༌། ཐ་སྙད་པའི་ཤེས་ངོ་ལ་ལྟོས་ནས་ཡོད་པ་དང་རིགས་ཤེས་ཀྱི་ཤེས་རབ་ལ་ལྟོས་ནས་མེད་པ་དང༌།

དངོས་པོར་ཡོད་མེད་གཉིས་ཀ་བདེན་པར་གྲུབ་པ་མ་ཡིན་ཞེས་ཀྱང་བསྟན་ཏེ། རིམ་གྱི་སྤྲོས་བྲལ་སྟོང་པ་ཉིད་ལ་འཇུག་པར་བྱེད་པའི་ཕྱིར་རོ། །དཔེར་ན་ནད་ཀྱི་དབང་གིས་ཐམས་ཅད་ནི་སྨན་ཞེས་བྱ་བར་འགྱུར་མིན་ནམ་ཞེས་པ་བཞིན་ནོ། །གསུམ་པ་སྟོང་ཉིད་རྟོགས་པའི་ཕན་ཡོན་ནི། ནང་གི་བདག་སྟོང་པ་ཉིད་བསམ་པ་ལ་མཁས་པས་རྟག་ཏུ་བློ་གྲོས་སྐྱེས་པར་བྱ་སྟེ། འཇིག་རྟེན་ལས་འདས་པའི་ཡེ་ཤེས་ཀྱིས་སྟོང་ཉིད་ཡང་དག་པར་མཐོང་ན་གནས་མཆོག་མྱང་འདས་འཐོབ་ལ། འཇིག་རྟེན་པའི་ཤེས་རབ་ཀྱིས་སྟོང་ཉིད་ཅུང་ཟད་མཐོང་ནས་བཟང་འགྲོ་སྟེ་བདེ་འགྲོར་ཐོབ་པ་དེའི་ཕྱིར་རོ། །གལ་ཏེ་ནང་བདག་བསམ་པས་སྐྱེ་བ་འདི་ཉིད་ལ་མྱང་འདས་ཐོབ་པར་འགྱུར་རམ་ཞེ་ན། བརྩོན་འགྲུས་དང་ལྡན་པ་དག་གིས་སྐྱེ་བ་འདིར་མྱང་འདས་འཐོབ་ཅིང༌། གལ་ཏེ་དེ་ཁོ་ན་ཉིད་ཤེས་པས་སྐྱེ་བ་འདིར་མྱ་ངན་ལས་འདས་པ་མ་ཐོབ་ཀྱང་མྱང་འདས་ཀྱི་དོན་དུ་སྟོང་ཉིད་ལ་བརྩོན་པར་རིགས་ཏེ། སྐྱེ་བ་ཕྱི་མར་འབད་པ་མེད་པར་དབེན་པ་བསྟེན་པ་ཙམ་གྱིས་མྱ་ངན་ལས་འདས་པ་ངེས་པར་ཐོབ་པར་འགྱུར་བའི་ཕྱིར་རོ། །དཔེར་ན་གཏི་མུག་གིས་བྱས་པའི་ལས་ཀྱི་འབྲས་བུ་འདིར་མ་སྨིན་ཡང༌། སྐྱེ་བ་གཞན་དུ་སྨིན་པ་བཞིན་ནོ། །གལ་ཏེ་དེ་ཁོ་ན་ཉིད་ཤེས་པ་དུ་མ་ཡོད་ཀྱང༌། ཅིའི་ཕྱིར་གྲོལ་བ་དག་མི་སྣང་ཞེ་ན། བསམ་བཞིན་པ་ན་འབྲས་བུ་བྱ་བ་ནི་ཀུན་ལ་སྦྱོར་བ་མེད་པར་གྲུབ་ཤིན་ཏུ་དཀོན་ཏེ། མཐར་ཐུག་དོན་གྲུབ་པ་ནི་ངེས་པར་སྦྱོར་བ་ལ་ལྟོས་པའི་ཕྱིར་རོ། །སངས་རྒྱས་ཀྱི་བསྟན་པ་འདི་ནའང་མྱ་ངན་ལས་འདས་པ་འདོད་པ་མེད་པ་མ་ཡིན་གྱི། འབྲས་བུ་གྲོལ་བ་རྣམས་རྙེད་པར་དཀའ་སྟེ། ཕྱི་ཡི་རྐྱེན་དགེ་བའི་བཤེས་གཉེན་དང༌། ནང་གི་རྐྱེན་ཚུལ་བཞིན་ཡིད་ལ་བྱེད་པ་སོགས་རྒྱུ་རྐྱེན་ལ་སྦྱོར་བ་ཤིན་ཏུ་དཀའ་བའི་ཕྱིར་རོ། །བཞི་པ་ཉོན་མོངས་ཀྱིས་སྐྱེ་བ་བཟློག་ནུས་པར་བསྟན་པ་ནི། གལ་ཏེ་ཐོག་མ་མེད་པ་ནས་ཞུགས་པའི་ཉོན་མོངས་ཀྱི་ཚོགས་ལ་ཟད་པ་ཡོད་པར་ཇི་ལྟར་ངེས་པར་ནུས་ཤེ་ན།

དཔེར་ན་རང་གི་ལུས་ལ་མི་རྟག་པ་དང༌། སྐྱོང་དཀའ་བ་ལ་སོགས་པ་ཡོན་ཏན་མེད་པར་ཐོས་ནས་ལུས་ལ་ཆགས་པའི་འདོད་ཆགས་ཡུན་རིང་དུ་མི་གནས་ཏེ། དེ་ཉིད་ཀྱི་སྐྱོན་མཐོང་ （ ༢༩བ ） བའི་སྒོ་ནས་བློ་རྟོག་པ་ཡིན་པའི་ཕྱིར་རོ། །དེ་བཞིན་དུ་ཉོན་མོངས་པ་ཡང་གཉེན་པོ་གོམས་པའི་སྟོབས་ཀྱིས་ཡུན་རིང་དུ་མི་གནས་ཤིང་གྲོལ་བ་འཐོབ་པར་འགྱུར་ཏེ་སྟོང་ཉིད་རྟོགས་པའི་ལམ་དེ་ཉིད་ཀྱིས་ཉོན་མོངས་པ་ཐམས་ཅད་ཀྱང་ཟད་པར་འགྱུར་བ་མ་ཡིན་ནམ་སྟེ་ཡིན་པའི་ཕྱིར་རོ། །གལ་ཏེ་ཐོག་མ་མེད་པ་ནས་ཞུགས་པའི་སྐྱེ་བའི་རྒྱུན་ལ་ཇི་ལྟར་མཐའ་ཡོད་པར་འགྱུར་ཞེ་ན། སྟོང་ཉིད་ལ་གོམས་པ་ཡོངས་སུ་རྫོགས་པ་ན། ལས་ཉོན་གྱིས་སྐྱེ་བའང་འབྱུང་བར་མི་འགྱུར་ཏེ། དེ་ལ་ལས་དང་ཉོན་མོངས་པའི་རྒྱུ་ནི་མ་ཚང་བའི་ཕྱིར་རོ། །དེས་ན་ཇི་ལྟར་ན། ས་བོན་ལ་ཕྱི་མའི་མཐའ་མཐོང་ཞིང༌༑ དེ་ལ་ཐོག་མ་ཡོད་པ་མ་ཡིན་དེ་བཞིན་ནོ། །གཉིས་པ་ནི་རྣལ་འབྱོར་སྤྱོད་པ་བཞི་བརྒྱ་པ་ལས་སློབ་མ་ཡོངས་སུ་སྦྱོང་བ་ཞེས་བྱ་བ་སྟེ། རབ་ཏུ་བྱེད་པ་བརྒྱད་པའོ།། །། རབ་བྱེད་དགུ་པ། དངོས་པོ་བརྟག་པ་དགག་པ་སྒོམ་པ་བསྟན་པ། གཉིས་པ་དོན་བྱང་ཆུབ་ཀྱི་སེམས་སྦྱོང་བའི་ལམ་ཀྱི་རིམ་པ་ལ་གཉིས། སྟོང་པ་ཉིད་ཀྱི་དོན་རྒྱས་པར་བཤད། རབ་བྱེད་ཀྱི་དགོས་པ་དང༌། ཀླན་ཀ་ལྷག་མ་སྤཽང་བའི་ཚུལ་ལོ། །དང་པོ་ལ་གཉིས། མཚན་གཞིའི་འདུས་བྱས་ཀྱི་རང་བཞིན་དགག མཚན་ཉིད་སྐྱེ་སོགས་ཀྱི་རང་བཞིན་དགག་པའོ།། དང་པོ་ལ་བཞི། ཁྱབ་བྱེད་རྟག་དངོས་བཀག་པས་བདེན་གྲུབ་ཁོ་རང་བསྟན། ལྟ་བར་བྱ་བའི་རང་བཞིན་དགག དབང་དོན་བདེན་པར་གྲུབ་པ་དགག མཐར་འཛིན་ཕྱིན་ཅི་ལྡོག་ཏུ་བསྟན་པའོ། །དང་པོ་ལ་གཉིས། རབ་བྱེད་ཀྱི་གཞུང་བཤད། རབ་བྱེད་ཀྱི་མཚན་བསྟན་པའོ༑ ༑དང་པོ་གཉིས། སྤྱིར་དགག བྱེ་བྲག་ཏུ་དགག་པའོ། །དང་པོ་ནི། དེ་ལྟར་རབ་ཏུ་བྱེད་པ་དེ་རྣམས་ཀྱིས་ནི་དེ་ཁོ་ན་ཉིད་རྟོགས་པའི་སྣོད་རུང་དུ་བྱས་ནས། རབ་ཏུ་བྱེད་པ་འདི་མན་ཆད་ཀྱིས་རྒྱས་པར་དེ་ཁོ་ན་ཉིད་གཏན་ལ་ཕབ་པར་བཞེད་ནས།

རེ་ཞིག་འདུས་བྱས་སྐྱེ་འཇིག་དང་ལྡན་པ་ཉིད་ཀྱིས་སྙིང་པོ་མེད་པར་འཆད་དོ། །འདུས་བྱས་ཐམས་ཅད་ཆོས་ཅན། རྟག་པ་སྟེ་རང་བཞིན་གྱིས་ཡོད་པ་མ་ཡིན་ཏེ། འབྲས་བུ་འཇིག་པའི་དོན་དུ་སྐྱེ་བ་དེས་ན་སྟེ་དེའི་ཕྱིར་རོ། །ཐུབ་པ་བཅོམ་ལྡན་འདས་མ་གཏོགས་པ་ཇི་ལྟར་གནས་པའི་དངོས་པོ་ཐམས་ཅད་གསལ་བར་མཁྱེན་པའི་དེ་བཞིན་གཤེགས་པ་གཞན་ཡོད་པ་མ་ཡིན་ཏེ། སྟོན་པས་འདུས་བྱས་གང་ཡིན་པ་དེ་ནི་རྫུན་པ་སླུ་བའི་ཆོས་ཅན་ནོ་ཞེས་རང་བཞིན་མེད་པར་གསུངས་པ་ནི་རིགས་པ་མཐའ་དག་གིས་སྒྲུབ་པ་དེའི་ཕྱིར་རོ། །བྱེ་བྲག་པ་ན་རེ། འབྲས་བུའི་དོན་དུ་སྐྱེ་བ་རྣམས། རྟག་པ་མ་ཡིན་པ་བདེན་མོད་བསྐྱེད་བྱ་སྐྱེད་བྱེད་ཀྱི་ཡན་ལག་མ་ཚང་བ་ནམ་མཁའ་ལ་སོགས་པ་དང༌༑ སྐྱེད་བྱེད་ཡིན་ཡང་བསྐྱེད་བྱར་མེད་པ་རྡུལ་ཕྲ་རབ་རྣམས་རྟག་པར་གྲུབ་བོ་ཞེ་ན། དུས་ནམ་ཡང་ཡུལ་གང་ཞིག་ཏུའང༌། དངོས་པོ་རྟག་པ་འགའ་ཡང་ཡོད་པ་མ་ཡིན་ཏེ། དངོས་པོ་གང་ཞིག་ཡུལ་དུས་གྲུབ་པའི་མཐའ་གང་ན། དུས་ནམ་གྱི་ཚེའང་རྒྱུ་རྐྱེན་ལ་མི་བརྟེན་པར་ནི་ཡོད་པ་ཉིད་ཡོད་པ་དེས་ན་སྟེ་དེའི་ཕྱིར་རོ།། གཉིས་པ་ལ་དྲུག བདག་དགག （ ༣༠ན ） མཁའ་དགག དུས་དགགརྡུལ་ཕྲན་དགག ཐར་པ་རྫས་གྲུབ་དགག དུས་གསུམ་རྟག་པ་དགག་པའོ། །དང་པོ་ནི་གལ་ཏེ་བདེ་བ་ལ་སོགས་པ་ནི་ཡོད་ལ། བདག་ནི་དེ་དག་གི་འདུ་བ་ཅན་གྱི་རྒྱུ་ཡིན་པས་རྟག་པ་ཡིན་ནོ་ཞེ་ན། རྒྱུ་མེད་པ་ལས་གྲུབ་པའི་དངོས་པོ་ནི། དེ་ཉིད་མཁྱེན་པས་གྲུབ་པ་མ་ཡིན་པར་གསུངས་ཏེ། རྒྱུ་མེད་པར་ནི་དངོས་པོ་མེད་ལ་རྒྱུ་དང་ལྡན་པའི་དངོས་པོ་རྟག་པ་ཡོད་པ་མ་ཡིན་པ་དེས་ན་སྟེ་དེའི་ཕྱིར་རོ། །གལ་ཏེ༑ བུམ་པ་དང་བདེ་བ་ལ་སོགས་པ་མི་རྟག་པ་རྣམས་བྱས་པས་མཐོང་བར་གྱུར་ནས༑ བདག་ལ་སོགས་པ་མྱང་འདས་པ་རྣམས་རྟག་པར་ཁས་ལེན་ནོ་ཞེ་ན། འོ་ན་བུམ་པ་ལ་སོགས་པ་བྱས་པ་ལ་དངོས་པོར་ཡོད་པ་ཉིད་མཐོང་ན། བདག་ལ་སོགས་པ་མྱང་འདས་པ་རྟག་པའི་དངོས་པོར་ཡོད་པ་ཉིད་མ་ཡིན་པར་འགྱུར་ཏེ།

ཕྱོགས་སྔ་མའི་རྒྱུ་རྐྱེན་འདིར་ཡང་མཚུངས་པའི་ཕྱིར་རོ། །གཉིས་པ་ནི། གལ་ཏེ་ཆོས་མངོན་པ་ལས། ནམ་མཁའ་དང་སོ་སོར་བརྟགས་འགོག་དང༌། སོ་སོར་བརྟགས་མིན་གྱི་འགོག་པ་རྣམས་རྟག་པ་དང༌། རྫས་སུ་ཡོད་པ་ཉིད་དུ་ཁས་བླངས་པའི་ཕྱིར་འདུས་མ་བྱས་རྟག་པ་འགོག་པ་ལ་ཁས་བླངས་ཀྱིས་གནོད་དོ་ཞེ་ན། རྟག་དངོས་བཀག་པ་ཁས་བླངས་དང་འགལ་བའི་སྐྱོན་མེད་དེ། ནམ་མཁའ་དང་སོ་སོར་བརྟགས་འགོག་ལ་སོགས་པ་རྣམ་རྟོག་ཅེས་གྲུབ་མཐའ་སྨྲ་བའི་སོ་སོ་སྐྱེ་བོ་དག་གིས་རྟོག་པར་ཟད་ཀྱི། དངོས་པོའི་དེ་ཁོ་ན་ཉིད་ལ་མཁས་པ་རྣམས་ཀྱིས་ནམ་མཁའ་སོགས་དེ་དག་ལ་དོན་དམ་པར་མ་ཟད་འཇིག་རྟེན་པའི་ཤེས་པས་ཀྱང་རྟག་དངོས་ཀྱི་དོན་མ་མཐོང་བའི་ཕྱིར་རོ། ། གལ་ཏེ་ནམ་མཁའ་ནི་རྟག་སྟེ། ཕྱོགས་ཐམས་ཅད་ལ་ཁྱབ་པའི་ཕྱིར། མི་རྟག་པ་ནི་ཁྱབ་པ་མ་ཡིན་ཏེ། བུམ་པ་བཞིན་ནོ་ཞེ་ན། ནམ་མཁའི་ཕྱོགས་པ་ཀུན་ལ་ཁྱབ་མ་ཁྱབ། ཁྱབ་པ་ལ། དང་པོ་ལྟར་ན། ཤར་གྱི་བུམ་པ་ལ་སྦྱོར་བའི་ནམ་མཁའི་ཕྱོགས་ཞེས་བྱ་བས། ཕྱོགས་ཅན་ནམ་མཁའ་ནི་གང་ཁྱབ་པའི་ནུབ་ཀྱི་བུམ་པ་ལ་སོགས་པའི་ཕྱོགས་ཀུན་ལ་གནས་ཤིང་ཁྱབ་པ་མ་ཡིན་ཏེ། གལ་ཏེ་ཁྱབ་ན། ཕྱོགས་རྣམས་གོ་ས་གཅིག་ཏུ་གནས་ཤིང༌། ཤར་ཕྱོགས་ཀྱི་བུམ་པས་ཀྱང་ནམ་མཁའ་བཞིན་དུ་ཀུན་ལ་ཁྱབ་པར་ཐལ་བའི་ཕྱིར་རོ། །གཉིས་པ་ལྟར་ན། ཕྱོགས་ཅན་ནམ་མཁའ་ལ་ནུབ་ལ་སོགས་པའི་ཕྱོགས་ནི་ཤར་ཕྱོགས་དང་མི་འདྲ་བ་གཞན་ཡང་ཤིན་ཏུ་གསལ་བར་ཡོད་པར་འགྱུར་ཏེ། ཤར་ལ་ཁྱབ་པའི་ནམ་མཁའ་ནུབ་ལ་མ་ཁྱབ་པར་དེའི་ཕྱིར་རོ། །འདོད་ན། རྟག་དངོས་ཡིན་པ་ཉམས་སོ། །གསུམ་པ་ནི་དུས་སྨྲ་བ་རྣམས་ན་རེ། དུས་གང་ཞིག་ཡོད་ན། མྱུག་སོགས་འབྲས་བུའི་དངོས་པོ་ལ་འཇུག་པ་དང༌། སྐྱེ་བ་ལྡོག་པའང་དམིགས་པར་འགྱུར་བ་ལས་དུས་ཡོད་པར་རྟོགས་ལ། དེ་ཡང་རྒྱུ་ལ་མི་ལྟོས་པས་རྟག་པ་ཡིན་ནོ་ཞེ་ན། མྱུག་སོགས་ཆོས་ཅན། དུས་རྟག་ཏུ་སྐྱེ་བ་ལ་ （ ༣༠བ ） རྒྱུ་རྟག་པ་ལས་སྐྱེ་བའི་ཕྱིར༑

གལ་ཏེ་སྐྱོན་མེད་དེ། རྐྱེན་ལས་ལྟོས་པའི་ཕྱིར་རོ་ཞེ་ན། དུས་དེ་ནི་ཆོས་ཅན༑ རྐྱེན་གཞན་གྱི་དབང་དུ་འགྱུར་ཏེ། ཁྱོད་ཀྱི་འབྲས་བུ་སྐྱེད་ལ་རྐྱེན་ལ་ལྟོས་པའི་ཕྱིར་རོ། །འདོད་ན་དེ་ཆོས་ཅན། འབྲས་བུར་ཡང་འགྱུར་ཏེ། འདོད་པ་དེས་ན་སྟེ་དེའི་ཕྱིར་རོ། །འདོད་ན། རྟག་པར་འགལ་ལོ། །དུས་སྨྲ་བ་རྣམས་ཀྱིས་ནི༑ དུས་རྒྱུར་ཁས་བླངས་པ་ན་འབྲས་བུར་ཡང་ཁས་བླངས་དགོས་པར་འགྱུར་ཞེས་སྟོན་པ་ནི། འབྲས་བུ་མེད་པར་རྒྱུ་ལ་ནི་རྒྱུ་ཉིད་དུ་འཇོག་བྱེད་ཡོད་པ་མ་ཡིན་ཏེ། རྒྱུར་འཇོག་པ་རང་གི་འབྲས་བུ་ལ་ལྟོས་པའི་ཕྱིར་རོ། །རྒྱུ་ཡོད་དོ་ཅོག་ཐམས་ཅད་འབྲས་བུ་ཉིད་དུ་ཐལ་བར་འགྱུར་ཏེ། རྐྱེན་དབང་གིས་འབྲས་བུ་སྐྱེ་བ་ལ་ལྟོས་ནས་རྒྱུར་འཇོག་པ་དེའི་ཕྱིར་རོ། །འདོད་ན། མི་རྟག་པར་འགྱུར་བས་རྟག་པར་ཁས་བླངས་པ་དང་འགལ་ལོ། །དུས་ལ་སོགས་པ་རྟག་པའི་དངོས་པོར་ཁས་ལེན་པ་མི་རིགས་ཏེ། ས་བོན་སོགས་རྒྱུ་ནི་རྣམ་པར་འགྱུར་བས་ན། མྱུག་སོགས་གཞན་གྱིས་རྒྱུར་འགྱུར་བར་མཐོང་གི་རྣམ་པར་མ་འགྱུར་བར་གཞན་གྱི་རྒྱུར་མི་འགྱུར་བ་སྟེ། དངོས་པོ་གང་ལ་སྔར་ལས་རྣམ་པར་འགྱུར་བ་ཡོད་པ་དེ་ནི། རྟག་ཅེས་བྱ་བར་ཡོད་པ་མ་ཡིན་པའི་ཕྱིར་རོ། །གལ་ཏེ་ས་བོན་ལ་སོགས་པའི་རྒྱུ་རྣམ་པར་འགྱུར་ཡང༌། དུས་ནི་རྣམ་པར་མི་འགྱུར་རོ་ཞེ་ན། དུས་རྟག་པ། འབྲས་བུ་གང་གི་རྒྱུ་ཡིན་པའི་མྱུག་གུའི་དངོས་པོ་དེ་ཆོས་ཅན། མ་བྱུང་བའི་རྒྱུ་ལས་སྐྱེས་པ་སྟེ་རང་གི་རྒྱུ་ལ་མི་ལྟོས་པར་ཐལ། ཁྱོད་ཀྱི་རྒྱུ་རྣམ་པར་འགྱུར་བ་མི་སྲིད་པའི་ཕྱིར༑ རྒྱུ་ལ་མི་ལྟོས་པ་འབྲས་བུ་རང་ཉིད་འབྱུང་བར་འགྱུར་བ་དེ་ལ་དུས་ཀྱི་རྒྱུ་ནི་རྒྱུ་ཡིན་པ་ལོག་པའམ། དགོས་པ་མེད་པར་འགྱུར་བ་སྟེ། དུས་ནི་རྒྱུ་ཡི་བྱ་བ་མི་བྱེད་པའི་ཕྱིར་རོ། །གཞན་ཡང་འབྲས་བུ་མྱུ་གུ་ལ་སོགས་པ་ཆོས་ཅན། ཇི་ལྟ་བུར་ན་མི་རྟག་པར་འགྱུར་ཏེ་མི་འགྱུར་བར་ཐལ། རྒྱུ་ཡི་དངོས་པོ་དུས་རྟག་པ་ལས་སྐྱེས་པའི་ཕྱིར་རོ།

ཁྱབ་པ་ཡོད་དེ། དུས་ནམ་ཡང་རྒྱུ་དང་འབྲས་བུ་གཉིས་གཅིག་རྟག་ལ། ཅིག་ཤོས་མི་རྟག་པའི་མཚན་ཉིད་མི་མཐུན་པ་མཐོང་པ་མ་ཡིན་པའི་ཕྱིར་རོ། །བཞི་པ་ནི་བྱེ་བྲག་པ་ན་རེ། འབྱུང་བཞིའི་རྡུལ་ཕྲན་ཆ་མེད་རྣམས་རྟག་པ་ཡིན་ལ། དེ་ཡང་མ་མཐོང་བའི་ལས་ཀྱིས་བསྐུལ་ནས། ཡན་ལག་ཅན་གྱི་རྫས་རྩོམ་ཞིང༌། མཐར་འབྲས་བུ་སྣ་ཚོགས་བསྐྱེད་པར་བྱེད་དོ་ཞེ་ན། རྡུལ་ཕྲ་རབ་དེ་ནི་ཆ་སྣ་ཚོགས་པ་དང་བཅས་པར་འགྱུར་ཏེ། རྒྱུ་རྡུལ་ཕྲན་གང་གིས་ཕྲད་པའི་ཕྱོགས་འགའ་ཞིག་རྒྱུ་ཡིན་ཞིང༌། མ་ཕྲད་པའི་ཕྱོགས་འགའ་ཞིག་རྒྱུ་མ་ཡིན་པར་འགྱུར་བ་དེས་ན་སྟེ་དེའི་ཕྱིར་རོ། །འདོད་ན་ཀོ་སྟེ་དེ་ནི་ཆོས་ཅན། རྟག་པར་མི་རིགས་ཏེ། ཕྱོགས་ཀྱི་ཆ་སྣ་ཚོགས་པ་ཅན་ཡིན་པའི་ཕྱིར་རོ། །གལ་ཏེ་རྒྱུ་རྡུལ་ཕྲན་རྣམས་བདག་ཉིད་ཐམས་ཅད་ཀྱིས་ཐམས་ཅད་དུ་སྦྱོར་རོ་ཞེ་ན། བདག་ཉིད་ཕན་ཚུན་ཀུན་གྱིས་སྦྱོར་བ་རྡུལ་ （ ༣༡ན ） ཕྲན་རྣམས་ལ་མི་འཐད་དེ། རྒྱུ་རྡུལ་ཕྲན་གྱི་དབྱིབས་ཟླུམ་པོ་གང་ཡིན་པ་དེ་ནི། འབྲས་བུ་ཡན་ལག་ཅན་གྱི་རྫས་ལ་ཡོད་པ་མ་ཡིན་པ་དེས་ན་སྟེ་དེའི་ཕྱིར་རོ། །གཞན་ཡང་རྒྱུ་རྡུལ་ཕྲན་དང་འབྲས་བུ་ཡན་ལག་ཅན་གཉིས་བོང་ཚོད་མཉམ་པར་འདོད་པ་མ་ཡིན་ཏེ། རྒྱུ་རྡུལ་ཕྲན་གཅིག་གི་གོ་སའི་གནས་གང་ཡིན་པ་དེ་ནི། རྡུལ་ཕྲན་གཞན་གྱི་གོ་སར་ཡང། མི་འདོད་པ་དེའི་ཕྱིར་རོ། །འདོད་ན། རྡུལ་ཕྲན་རྟག་པའི་དངོས་པོ་ཡིན་པར་འགལ་ལོ༑ ༑གལ་ཏེ་འབྲས་བུ་རྩོམ་པའི་དུས་ན། ཉེས་པ་འདི་འགྱུར་གྱི། འབྲས་བུ་རྩོམ་པའི་སྔ་རོལ་ན་ནི་རྡུལ་ཕྲ་རབ་རྣམས་ལ་ཆ་ཤས་མེད་པས། ཇི་སྐད་བཤད་པའི་ཉེས་པ་མེད་དོ་ཞེ་ན། རྒོལ་བ་གང་གི་ལྟར་ན། འབྲས་བུ་རྩོམ་པའི་སྔ་རོལ་གྱི་རྡུལ་ལ་ཕྱོགས་ཡོད་པའི་རྒྱུན་དེས། རྡུལ་ཕྲན་ནི་རྡུལ་ཕྲན་ཆ་མེད་མ་ཡིན་པ་དགོས་ཏེ། རྡུལ་ཕྲན་གང་ལ་ཤར་གྱི་ཕྱོགས་ཡོད་པ་དེ་ལ་ཤར་གྱི་ཆ་ཡང་ཡོད་དགོས་པའི་ཕྱིར་རོ། །རྡུལ་ཕྲན་ཆ་མེད་ཀྱིས་ཡན་ལག་ཅན་གྱི་རྫས་རྩོམ་པ་མེད་པར་འགྱུར་ཏེ།

རྡུལ་ཕྲན་དེ་ནི་གོ་ས་གཞན་དུ་འགྲོ་བ་པོར་ཡང་མི་འགྱུར་བའི་ཕྱིར༑ རྟགས་གྲུབ་སྟེ། གཟུགས་ཅན་འགྲོ་བ་ལ་མདུན་གྱི་མདུན་ཕྱོགས་ལེན་ཞིང༌༑ ༑རྒྱབ་ཀྱིས་ནི་རྒྱབ་ཕྱོགས་གཏོང་བར་འགྱུར་བ་ཞིག་དགོས་ན། གཏོང་ལེན་དེ་དག་གཉིས་ཆ་མེད་ཀྱི་རྡུལ་ཕྲན་གང་ལ་ཡང་ཡོད་པ་མ་ཡིན་པའི་ཕྱིར་རོ།། གལ་ཏེ་རྡུལ་ཕྲན་རྟག་པ་ནི་ཡོད་དེ། རྣལ་འབྱོར་པ་རྣམས་ཀྱི་ལྷ་ཡི་མིག་གིས་མཐོང་བའི་ཕྱིར་རོ་ཞེ་ན། རྡུལ་ཕྲན་རྟག་པ་དེ་ནི་རྣལ་འབྱོར་པ་གང་གིས་མཐོང་སྟེ་མཐོང་བ་མི་རིགས་བར་ལ་རྡུལ་གང་ལ་དང་པོ་མདུན་གྱི་ཆ་ཡོད་པ་མ་ཡིན་ཞིང༌༑ རྡུལ་གང་གི་ཡང་དཀྱིལ་ཡོད་པ་མ་ཡིན་ལ་རྡུལ་གང་ལ་ཐ་མ་རྒྱབ་ཀྱི་ཆ་ཡོད་པ་མ་ཡིན་པའི་རྡུལ་ནི་ཤེས་པ་གང་ལ་ཡང་མངོན་དུ་མེད་པའི་ཕྱིར་རོ། ། གལ་ཏེ་རྡུལ་ཕྲན་རྟག་པ་ནི་ཡོད་པ་ཁོ་ན་སྟེ། བསྐལ་བ་དང་པོའི་རགས་པ་རྣམས་ཀྱི་ས་བོན་གྱི་ངོ་བོར་གནས་པའི་ཕྱིར་རོ། །ཞེ་ན། རྒྱུ་རྡུལ་ཕྲན་ནི་རྟག་པ་མ་ཡིན་པར་ཐལ། འབྲས་བུ་ཡན་ལག་ཅན་སྐྱེས་པ་ཡིས་ནི་རྒྱུ་རྡུལ་ཕྲན་བཤིག་པ་དེས་ན་སྟེ་དེའི་ཕྱིར་རོ། །གལ་ཏེ་རྒྱུའི་རང་བཞིན་མི་འཇིག་ཀྱང༌། འབྲས་བུ་དོན་གཞན་སྐྱེད་པར་བྱེད་དོ་ཞེ་ན། ཡང་ན་ཡུལ་གང་ན་རྒྱུ་རྡུལ་ཕྲན་ཡོད་པའི་གོ་ས་དེ་ན་འབྲས་བུ་ཡན་ལག་ཅན་ཡོད་པ་མ་ཡིན་ཏེ། ཐོགས་བཅས་ཀྱི་དངོས་པོ་གཉིས་ཡུལ་གོ་ས་གཅིག་ཏུ་གནས་པ་མེད་པའི་ཕྱིར་རོ། །དུས་ནམ་ཡང་སངས་རྒྱས་རྣམས་ཀྱིས་རྡུལ་ཕྲན་རྟག་པ་ཉིད་ཡོད་པར་མི་བྱ་བའི་རྒྱུ་མཚན་ཡོད་དེ། ཐོགས་ལྡན་གྱི་དངོས་པོ་རྟག་པ་ནི་ཡུལ་དུས་གང་དུའང་སྣང་བ་མ་ཡིན་ཞིང་མ་གཟིགས་པ་དེས་ན་སྟེ་དེའི་ཕྱིར་རོ། །ལྔ་པ་ལ་གཉིས། རང་སྡེ་འདོད་པའི་ཐར་པ་རྫས་གྲུབ་དགག གཞན་སྡེ་འདོད་པའི་བདག་གི་རང་བཞིན་གྱི་ཐར་པ་དགག་པའོ། །དང་པོ་ནི། འདིར་རང་སྡེ་བྱེ་བྲག་ཏུ་སྨྲ་བ་ན་རེ། རྡུལ་ཕྲན་རྟག་པ་མེད་པ་བདེན་མོད། མདོར་ཆོས་འདུས་མ་བྱས་པ་རྣམས་ནི་རྟག་པའོ་ཞེས་གསུངས་པས་

（ ༣༡བ ） འགོག་པའི་བདེན་པ་རྫས་སུ་གྲུབ་ཅིང༌། ཆུ་འགོག་པའི་ཆུ་ལེན་ལྟ་བུ་ནི་ཡོད་དེ། དེ་ལྟ་མ་ཡིན་ན། འཕགས་པའི་བདེན་པ་ཞེས་སངས་རྒྱས་པ་ཡང་མི་རིགས་པར་འགྱུར་རོ་ཞེ་ན། འགོག་བདེན་རྫས་སུ་གྲུབ་པ་དེ་ནི་ཐར་པ་ཞེས་མི་བརྗོད་པར་རིགས་ཏེ། འཁོར་བར་འཆིང་བྱེད་ཀུན་འབྱུང་བདེན་པ་དང༌། བཅིངས་པ་སྡུག་བསྔལ་བདེན་པ་དང༌། སྡུག་བསྔལ་ཀུན་ལས་ཐར་པར་བྱེད་པའི་ཐབས་ལམ་བདེན་ལས་གཞན་པའི་ཐར་པ་དངོས་པོར་ཡོད་པ་མ་ཡིན་ཏེ། གལ་ཏེ་ཡོད་ན་ནི་དེ་ལས་འབྲས་བུ་སྐྱེད་དགོས་པ་ལས། འབྲས་བུ་ཅི་ཡང་མི་སྐྱེ་བ་དེས་ན་སྟེ་དེའི་ཕྱིར་རོ།། ལྷག་མེད་ཀྱི་མྱ་ངན་ལས་འདས་པ་ལ་ཟག་བཅས་ཀྱི་ཕུང་པོ་རྣམས་ཡོད་པ་མ་ཡིན་ཞིང༌། དེ་ལ་བརྟེན་ནས་བཏགས་པའི་གང་ཟག་ཀྱང་སྲིད་པ་མ་ཡིན་ཏེ། གལ་ཏེ་ཡོད་ན་ནི། ཕུང་པོ་ཀུན་སྤངས་པ། སྲེད་པ་ཟད་པ། འདོད་ཆགས་དང་བྲལ་བ། འགོག་པ་མྱ་ངན་ལས་འདས་པའོ་ཞེས་གསུངས་པའི་མདོ་དང་འགལ་བ་དང༌༑ མྱ་ངན་ལས་འདས་པ་ཡང་འཁོར་བ་ལས་མ་འདས་པར་འགྱུར་བའི་ཕྱིར་རོ༑ ༑དེས་ན་མྱ་ངན་ལས་འདས་པ་རྟག་དངོས་ཡོད་པ་མ་ཡིན་ཏེ། རྟེན་གང་དུ་ཉོན་མོངས་སྐྱེ་བ་ཟད་པས་མྱ་ངན་ལས་འདས་པར་གྱུར་པ་ཟག་བཅས་ཀྱི་ཕུང་པོ་དང་གང་ཟག་མ་མཐོང་བ་དེར་བརྟེན་པ་མྱ་ངན་ལས་འདས་པ་གང་ཞིག་རྫས་སུ་ཡོད་དེ་མེད་པའི་ཕྱིར། གཉིས་པ་ལ་གཉིས། དངོས་ཀྱི་དོན། བདག་མེད་པ་ལ་རྩོད་པ་སྤང་བའོ།། དང་པོ་ནི། གྲངས་ཅན་པ་ན་རེ། ཁོ་བོ་ཅག་ལྟར་ན། མྱང་ངན་ལས་འདས་པ་ན་རྟེན་མེད་པས་ཐར་པ་མེད་པའི་ཉེས་པ་མི་འགྱུར་ཏེ། གཙོ་བོ་དང་སྐྱེས་བུ་ཐ་དད་དུ་ཤེས་པ་ལས་ཆེན་པོ་ལ་སོགས་པ་འཁོར་བར་འཇུག་པའི་རིམ་པ་ལོག་པས། རྣམ་འགྱུར་ཐམས་ཅད་གཙོ་བོའི་བག་ལ་ཞ་བས་ཐར་པ་ཐོབ་པའི་གནས་སྐབས་སུ་བདག་ཉིད་ཤེས་རིག་གི་སྐྱེས་བུ་ཉག་གཅིག་གནས་པའི་རང་གྲོལ་བའི་བདག་ཡོད་ཅེ་ན། ཡུལ་ལ་སྲིད་པ་དང་བྲལ་བས། ཐར་པ་ཐོབ་པའི་ཚེ། ཡུལ་ལ་ལོངས་སྤྱོད་བྱེད་ཤེས་པ་ཡོད་པར་བཏགས་པ་ལ་ཡོན་ཏན་ཅི་ཞིག་ཡོད་དེ་མེད་དེ།

ལོངས་སྤྱོད་བྱ་རྣམ་འགྱུར་གྱི་ཚོགས་དང་བྲལ་བའི་ཕྱིར་རོ། །གལ་ཏེ་ཐར་པ་ཐོབ་པའི་ཚེ་སྐྱེས་བུ་ལ་ཤེས་པ་ཡོད་པ་མ་ཡིན་ནོ་ཞེ་ན། ཤེས་པ་མེད་པའི་སྐྱེས་བུས་ཡོད་པར་བཏགས་པ་ཡང༌། གསལ་བ་ཡོད་པ་མ་ཡིན་པ་མཚུངས་ཏེ། མེ་དང་ཚ་བ་ལྟར། སྐྱེས་བུ་དང་ཤེས་པ་ནི་རང་བཞིན་གཅིག་ཡིན་པའི་ཕྱིར། གལ་ཏེ་གྲོལ་བའི་གནས་སྐབས་ན་ཤེས་པ་དངོས་མེད་ཀྱང༌། ཡུལ་ཤེས་པའི་ནུས་པ་ཡོད་པས་བདག་ཡོད་དོ་ཞེ་ན། གྲོལ་བ་ཐོབ་པའི་གནས་སྐབས་སུ་ཤེས་པ་མེད་པའི་སྐྱེས་བུ་ཡོད་པར་མི་རིགས་ཏེ། ཐར་པར་རྟེན་བདག་ཅིག་ཡོད་ན་ནི་དེ་ལ་བརྟེན་པའི་ཤེས་པ་ཡོད་པའི་ས་བོན་ནུས་པ་སྲིད་པ་ཡང་ཡོད་པ་ཞིག་ན། དེའི་ཚེ་ཤེས་པ་མེད་པའི་ཕྱིར་རོ། །གལ་ཏེ་གྲོལ་བའི་བདག་མེད་ན། ཐར་པ་མེད་པས་འཁོར་བར་མི་འཇིག་པར་འགྱུར་བས་མི་འདོད་པ་མང་པོ་ཞིག་ཏུ་འགྱུར་རོ། །ཞེ་ན་ཤེས་པ་དངོས་དང༌། ཡུལ་ཤེས་པའི་ནུས་པ་ལ་བརྟེན་པའི་ （ ༣༢ན ） སྲིད་པ་ལ་སྐྱེས་བུ་འཇུག་གམ་མི་འཇུག་མཉམ་པའི་བསམ་པའང་འཐད་པར་ཡོད་པ་མ་ཡིན་ཏེ། ཤེས་པ་དང༌། ཤེས་པའི་ནུས་པ་དེ་མེད་པའི་ཕྱིར་རོ། །རྣམ་པ་ཀུན་ཏུའང་བདག་ཟད་ཅིང་མེད་པ་ལེགས་སོ་ཞེས་བྱ་བ་བརྗོད་པར་རིགས་ཀྱི། གྲོལ་བའི་བདག་རྟག་པ་ཁས་བླངས་པ་མི་རིགས་ཏེ། སྡུག་བསྔལ་ལས་ཐར་པའི་མྱང་འདས་ཐོབ་པའི་མི་རྣམས་ཀྱིས་བདག་མེད་རྟོགས་ཤིང་བདག་འཛིན་ཟད་པ་ལས་གཞན་ལས་ཐར་པ་རྫས་ཡོད་ཡོད་པ་མ་ཡིན་པར་ངེས་པ་དེའི་ཕྱིར་རོ། །གཉིས་པ་ལ་གཉིས། རྩོད་པ་དགོད་པ་དང༌། ལན་བསྟན་པའོ། །དང་པོ་ནི༑ གལ་ཏེ་གྲོལ་བའི་གནས་སྐབས་ན། གྲོལ་བའི་བདག་མེད་ཅིང༌། དོན་དམ་པའི་མིང་ཅན་མྱ་ངན་ལས་འདས་པ་ནི། འདུ་བྱེད་རྣམས་སླར་མི་འབྱུང་བས་གཏན་ཡོངས་སུ་ཟད་པ་ཙམ་དུ་སྨྲ་ན་ནི་དེ་འདྲ་བའི་དོན་དམ་ནི་དོན་དུ་གཉེར་བས་ཅི་ཞིག་བྱ། བདག་ལེགས་སུ་འདོད་པས་ནི་འཇིག་རྟེན་པའི་དངོས་པོ་འདི་ཉིད་ཁས་བླངས་པར་བླ་ཡི་དོན་དམ་པ་རྣམ་པ་ཀུན་ཏུ་ཁས་བླངས་པར་བྱ་བ་མ་ཡིན་ཏེ།

འཇིག་རྟེན་པ་ལ་བུམ་པ་དང་སྣམ་བུ་ལ་སོགས་པ་བརྟེན་ནས་བཏགས་པ་ཅུང་ཟད་ཅིག་ཡོད་ཅིང༌། དམ་པའི་དོན་ལ་འཁོར་འདས་གང་ཡང་ཡོད་པ་མ་ཡིན་པའི་ཕྱིར་རོ། །དེ་བས་ན་མིག་ན་བ་ན། མིག་འབྱིན་པར་བྱེད་པ་མ་ཡིན་གྱི། ནད་སེལ་བར་བྱེད་པ་དེ་བཞིན་དུ། འཁོར་བའི་སྡུག་བསྔལ་སེལ་བར་བྱེད་པ་ནི་མཆོག་ཡིན་གྱི། ཐམས་ཅད་མེད་པ་ནི་མ་ཡིན་ནོ་ཞེ་ན། ཡང་ན་བྱེ་བྲག་ཏུ་སྨྲ་བ་ལྟར་ན། དགེ་མི་དགེའི་ལས་དང༌། འབྲས་བུ་ཡིད་དུ་འོང་མི་འོང་ལ་སོགས་པ་ཡོད་པ་དང༌། བདག་རྫས་ཡོད་ལ་སོགས་པ་མེད་པས། འཇིག་རྟེན་པ་འདི་ཉིད་བླ་ཡི། དོན་དམ་པ་མྱང་ངན་ལས་འདས་པ་ནི། རྣམ་པ་ཀུན་ཏུ་རྫས་སུ་ཡོད་པ་མ་ཡིན་ཏེ། འཇིག་རྟེན་པ་ལ་བུམ་སྣམ་སོགས་ཅུང་ཟད་ཡོད་ལ། དམ་པའི་དོན་མྱ་ངན་ལས་འདས་པ་གྲོལ་བའི་བདག་ཡོད་པ་མ་ཡིན་པའི་ཕྱིར་རོ། །འགྲེལ་བས་དང་པོ་ཕྱོགས་སྔ་མར་བྱས་པ་དང༌། ཕྱི་མ་བྱེ་བྲག་ཏུ་སྨྲ་བ་ལ་གདམས་པའི་གཞུང་དུ་བྱས་ནས་རང་གཞུང་དུ་འཆད་པའི་ཚུལ་དང་རྣམ་པ་གཉིས་གསུངས་སོ། །དེ་ལ་ཁ་ཅིག གཞུང་འདི་ཕྱོགས་སྔ་མར་འཐད་ཀྱི་རང་གཞུང་དུ་མི་འཐད་ཅེས་པ་དང༌༑ གཞན་དག་རང་གཞུང་ཁོ་ནར་འཐད་ཀྱི་གཞན་གཞུང་མ་ཡིན་ནོ་ཞེས་སྨྲ་བ་ནི་སློབ་དཔོན་ཟླ་བ་གྲགས་པས་འཆད་ཚུལ་གཉིས་མཛད་པ་མ་རྟོགས་པ་ཙམ་དུ་ཟད་དོ། །སྔ་རབས་པ་རྣམས་ནི་ཚིགས་སུ་བཅད་པ་འདི། རབ་བྱེད་དགུ་པར་བྱས་པ་ནི་ཚིགས་བཅད་ཉི་ཤུ་རྩ་ལྔ་མ་ཐེམ་པས་བྱས་པས་ཡིན་གྱི། དོན་ལ་རབ་བྱེད་བཅུ་པའི་སྣ་འདྲེན་ཡིན་ནོ། །རབ་བྱེད་ལ་བཅུ་པར་བྱེད་ན་ཕྱོགས་སྔ་མའི་གཞུང་དང་འགྲེལ་ལ། དགུ་པ་བྱེད་ན་བྱེ་བྲག་ཏུ་སྨྲ་བ་ལ་གདམས་པའི་གཞུང་ཡིན་ནོ་ཞེས་བཞེད་དོ། །རྣལ་འབྱོར་སྤྱོད་པ་བཞི་བརྒྱ་པ་ལས། དངོས་པོ་རྟག་པ་དགག་པ་སྒོམ་པ་བསྟན་པ་སྟེ། རབ་ཏུ་བྱེད་པ་དགུ་པའོ།། །། རབ་བྱེད་བཅུ་པ། བདག་དགག་པ་སྒོམ་པ་བསྟན་པ། གཉིས་པ་ལན་བསྟན་པ་ལ་གཉིས། བདག་དགག་པ་དང༌། བདག་མེད་ཁས་བླངས་པ་ལ་ཆད་པར་ཐལ་བའི་ཉེས་

（ ༣༢བ ） པ་མེད་པར་བསྟན་པའོ།། དང་པོ་གཉིས། རབ་བྱེད་ཀྱི་གཞུང་བཤད་པ་དང༌། རབ་བྱེད་ཀྱི་མཚན་བསྟན་པའོ༑ ༑དང་པོ་ལ་གཉིས། སོ་སོར་དགག སྤྱིར་དགག་པའོ། །དང་པོ་ལ་ལྔ། བྱེ་བྲག་པའི་བདག་དགག གྲངས་ཅན་གྱི་བདག་དགགརིགས་པ་ཅན་པའི་བདག་དགག ཡོན་ཏན་བྱེད་པ་པོ་ཡིན་པ་དགགབདག་བྱེད་པ་པོ་ཡིན་པ་དགག་པའོ། །དང་པོ་ལ་གཉིས། བདག་གི་ངོ་བོ་དགག བདག་གི་སྒྲུབ་བྱེད་དགག་པའོ། །དང་པོ་ནི། གལ་ཏེ་བདག་རང་བཞིན་གྱིས་ཡོད་ན། མྱ་ངན་ལས་འདས་པའི་དུས་ན་བདག་དེ་མ་མཐོང་བས། བདག་རྒྱུན་ཆད་པའི་འཇིགས་པས། འཇིག་རྟེན་པ་འདི་ཉིད་བླ་ཡི་ཞེས་སོགས་སུ་འགྱུར་བ་ཞིག་ན། བདག་རང་བཞིན་གྱིས་ཡོད་པ་མ་ཡིན་ཏེ། གལ་ཏེ་ཡོད་ན་ངེས་པར་སྐྱེས་པའམ། བུད་མེད་དམ། མ་ནིང་ཞིག་ཏུ་འགྱུར་ན་དེ་ནི་མི་རིགས་པའི་ཕྱིར་རོ། །མུ་སྟེགས་པ་རྣམས་ནི་བདག་གཉིས་སྨྲ་སྟེ། ནང་གི་བདག་དང༌། ཕྱི་ཡི་བདག་གོ །སྔ་མ་ནི་ལུས་ཀྱི་ཁོང་ན་གནས་ཤིང༌། དབང་པོའི་ཚོགས་ཡུལ་ལ་འཇུག་པར་བྱེད་པ་ནང་གི་བྱེད་པའི་སྐྱེས་བུས་ངར་འཛིན་གྱི་ཡུལ་དུ་འཇུག་ཅིང༌། རྣམ་སྨིན་གྱི་འབྲས་བུ་ཟ་བ་པོའོ།། ཕྱི་མ་ནི། ལུས་དང་དབང་པོ་འདུས་པའི་ངོ་བོ་ཅན་ནང་གི་བདག་ལ་ཕན་འདོགས་པའོ༑ ༑ཞེས་ཟེར་རོ། །བྱེ་བྲག་པ་ཁྱོད་མི་ཤེས་པ་གཏི་མུག་འབའ་ཞིག་ལས་བདག་ནི་ཕོའོ། །མོའོ། །མ་ནིང་ངོ་སྙམ་དུ་སེམས་ཏེ། གང་གི་ཚེ། ནང་གི་བདག་བུད་མེད་མ་ཡིན་ལ། སྐྱེས་པ་ཡང་མ་ཡིན་ཞིང་མ་ནིང་ཡང་མ་ཡིན་པ་དེའི་ཚེ་སྟེ་དེའི་ཕྱིར་རོ། །གལ་ཏེ་ནང་གི་བདག་བུད་མེད་དུ་གྲུབ་ན། བུད་མེད་ནི་རང་གི་ངོ་བོ་མདོར་མི་སྲིད་པའི་རང་བཞིན་ཅན་ཡིན་པའི་ཕྱིར། ཚེ་རབས་གཞན་དུ་ཡང་བུད་མེད་ཁོ་ནར་འགྱུར་གྱི་སྐྱེས་པ་ལ་སོགས་པར་འགྱུར་མི་སྲིད་པ་ཞིག་ན། དེ་ལྟར་ཡང་མ་ཡིན་ཏེ། འཆོལ་བར་མི་དམིགས་པའི་ཕྱིར་དང༌། བུད་མེད་ལ་སོགས་པ་བདག་གི་ཡོན་ཏན་དུ་མེད་པའི་ཕྱིར་རོ། །དེ་བཞིན་དུ་སྐྱེས་པ་དང་མ་ནིང་ལ་ཡང་སྦྱར་རོ།

།གལ་ཏེ་སྐྱེས་པ་བུད་མེད་སོགས་ནི་ཕྱིའི་བདག་གི་རྟགས་ཡིན་ལ། དེ་དང་འབྲེལ་བ་ལས་ནང་གི་བདག་ཀྱང༌། སྐྱེས་པ་བུད་མེད་སོགས་སུ་རྟོག་གོ་ཞེ་ན༑ ཅིས་ཏེ་ཕྱི་ཡི་བདག་འབྱུང་བ་དེ་དག་ཉིད་ལ་བརྟེན་ནས། ནང་གི་བདག་ཕོ་མོ་མ་ཡིན་བཞིན་དུ་རྟོགས་པར་འགྱུར་བ་ཡིན་ཏེ་མི་རིགས་ཏེ། གང་གི་ཚེ་ལུས་རྩོམ་བྱེད་འབྱུང་བ་ཆེན་པོ་བཞི་པོ་ཐམས་ཅད་ལ། ཕོ་མོ་མ་ནིང་ཡོད་པ་མ་ཡིན་པ་དེའི་ཚེ་སྟེ་དེའི་ཕྱིར་རོ། །གཞན་ཡང་ཁྱོད་ཀྱི་བདག་གང་ཡིན་པ་དེ་ང་ཡི་བདག་མ་ཡིན་པའི་རྒྱུན་དེས་ངར་འཛིན་གྱི་ཡུལ་དེ་ནི་དངོས་པོ་གྲུབ་པའི་བདག་མ་ཡིན་ཏེ། ཀུན་གྱི་བདག་འཛིན་གྱི་ཡུལ་དུ་མ་ངེས་པའི་ཕྱིར་རོ། །གལ་ཏེ་བདག་མེད་ན། ངར་འཛིན་པ་དང༌། བདག་ལ་ཆགས་པ་གཉིས་ནི་རྒྱུ་གང་ལས་བྱུང་ཞེ་ན། ངར་འཛིན་དང༌། བདག་ལ་ཆགས་པ་ནི་བདག་རྟག་པ་ལས་སྐྱེ་བ་མ་ཡིན་ཏེ། དངོས་པོ་མི་རྟག་པ་རང་བཞིན་མེད་རྣམས་ལ་བརྟེན་ནས་ངར་འཛིན་པ་དང༌། བདག་ལ་ཆགས་པའི་རྟོག་པ་སྐྱེ་བར （ ༣༣ན ） འགྱུར་བ་མ་ཡིན་ནམ་སྟེ་མིན་པའི་ཕྱིར་རོ།། གཉིས་པ་ལ་གསུམ། བདག་འཇུག་ལྡོག་པའི་རྒྱུ་ཡིན་པ་དགགལུས་བསྐུལ་བྱེད་ཡིན་པ་དགག བདག་རྟག་པའི་སྒྲུབ་བྱེད་དགག་པའོ། །དང་པོ་ནི། གལ་ཏེ་བདག་ནི་རང་གི་ངོ་བོས་ཡོད་དེ། འཁོར་བར་འཇུག་པ་དང༌། ལྡོག་པའི་རྒྱུ་ཡིན་པའི་ཕྱིར་རོ་ཞེ་ན། ཁྱོད་ཀྱི་བདག་དེ་ལ་ལུས་ལས་རྫས་གཞན་ཉིད་དང༌། རྟག་པ་ཉིད་དུ་མི་རིགས་ཏེ། སྐྱེ་བ་དང་སྐྱེ་བ་ལུས་གཞན་དང་གཞན་དུ་འགྱུར་བ་བཞིན་དུ། སྐྱེས་བུས་ནི་རྣམ་པར་འགྱུར་བའི་ཕྱིར་རོ། །གཉིས་པ་ལ་གཉིས། དངོས་ཀྱི་དོན། ཞར་ལ་བདག་རྟག་པ་ལ་གནོད་བྱེད་བསྟན་པའོ། །དང་པོ་ནི། གལ་ཏེ་བདག་མེད་ན། ལུས་བསྐུལ་བྱེད་མེད་པས་ལུས་ཀྱི་གཡོ་བ་བརྐྱང་བསྐུམ་ལ་སོགས་པ་མེད་པར་འགྱུར་ན། དེ་ནི་མ་ཡིན་པའི་ཕྱིར་རོ། །ཤིང་རྟ་བསྐུལ་བྱེད་ལྷ་བྱིན་ཡོད་པ་ལྟར། ལུས་བསྐུལ་བྱེད་ནང་གི་བྱེད་པ་པོའམ་སྐྱེས་བུ་ཡང་ཡོད་དོ་ཞེ་ན།

ལུས་ཀྱི་གཡོ་བ་ལ་སྲོག་གམ་བདག་ནི་བསྐུལ་བར་བྱེད་པ་པོར་མི་འགྱུར་ཏེ༑ རེག་པ་དང་མི་ལྡན་པའི་དངོས་པོ་ལས། དངོས་པོ་གཞན་བསྐུལ་བ་ཞེས་བྱ་བ་མི་སྐྱེ་ཞིང༌། བདག་ཀྱང་ནམ་མཁའ་བཞིན་དུ་རེག་བྱ་དང་མི་ལྡན་པ་དེའི་ཕྱིར་རོ༑ ༑ས་ན་ཤིང་རྟ་དང་མི་མཚུངས་སོ། །གཉིས་པ་ནི། མི་འཚེ་བའི་ཆོས་བརྟེན་པ་དང༌། བདག་རྟག་པ་ཡིན་པའི་གཞི་མཐུན་པ་འདི་ལ། མི་འགལ་བའི་རྒྱུ་མཚན་ནི་ཅི་ཡོད་སྙམ་སྟེ་ཅི་ཡང་མེད་པར་ཐལ། བདག་རྟག་པ་ཡིན་ན། གང་གིས་ཀྱང་གནོད་མི་ནུས་པའི་ཕྱིར་རོ།། དཔེར་ན། རྫས་ཀྱི་རྡོ་རྗེ་ཕ་ལམ་ལ་ཤིང་གི་སྲིན་བུ་ལས་རྣམ་པ་ཀུན་ཏུ་བསྲུང་བྱར་མི་འགྱུར་རོ་ཞེས་པ་བཞིན་ནོ། །གསུམ་པ་ནི། གལ་ཏེ། བདག་ནི་རྟག་པ་ཡིན་ནོ། །སྐྱེ་བ་དྲན་པ་ཡོད་པའི་ཕྱིར་རོ་ཞེ་ན། གལ་ཏེ་སྐྱེ་བ་སྔ་མ་དྲན་པ་ཡོད་པའི་ཕྱིར་ཁྱོད་ཀྱི་བདག་རྟག་པར་སྨྲ་ན། ཁྱོད་ཀྱི་ལུས་ཙམ་ཅིས་མི་རྟག་སྟེ་རྟག་པར་འགྱུར་ཏེ། ཚེ་རབས་སྔོན་མཚོན་གྱིས་བྱས་པའི་ལུས་ཀྱི་རྨ་ཡི་རྨེན་པ་མཐོང་ནས་སྔོན་གྱི་ལུས་ཀྱི་བྱུང་ཚུལ་དྲན་པ་ཡོད་པའི་ཕྱིར་རོ། ཁྱབ་པ་སྟོབས་མཚུངས་སོ༑ ༑གཞན་ཡང་གལ་ཏེ། བདག་ནི་བེམ་པོ་ཡིན་ཡང་བློ་ལ་སོགས་པའི་སེམས་ཅན་ཡོན་ཏན་དུ་ལྡན་པས། བདག་ཉིད་ཀྱང་སྐྱེ་བ་སྔ་མ་སོགས་ཤེས་པ་པོ་ཉིད་ཡིན་ནོ་ཞེ་ན། བདག་དེ་ཡིས་ཡོན་ཏན་སེམས་པ་ཅན་རྣམས་ཀྱང་སེམས་པ་ཅན་མ་ཡིན་ཞིང་བེམ་པོར་འགྱུར་ཏེ། བདག་སེམས་མེད་བེམ་པོ་དང་ལྡན་པའི་ཕྱིར་རོ། །སྐྱེས་བུའང་རྟག་པར་མི་འགྱུར་ཏེ། སྔར་མི་དྲན་པའི་སྐྱེ་བ་གསར་དུ་དྲན་པའི་ཕྱིར་རོ། །ཞེས་འགོ་བསྒྲེའོ། །གཞན་ཡང་བདེ་ལ་སོགས་པ་བཞིན་དུ། བདག་དེ་ནི་རྟག་པ་ཉིད་དུའང་མི་རུང་སྟེ། སྲོག་གམ་བདག་འདི་བདེ་བ་ལ་སོགས་པའི་ཡོན་ཏན་དང་ལྡན་པའི་ཚེ་བདེ་སོགས་རིམ་གྱིས་སྐྱེ་བ་གཞན་དུ་མི་འདྲ་བ་སྣ་ཚོགས་པར་མཐོང་བ་འདིའི་ཕྱིར་རོ། །གཉིས་པ་ནི་གྲངས་ཅན་པ་ན་རེ། （ ༣༣བ ） བདག་བེམ་པོར་ཁས་ལེན་པ་ལ་ཉེས་པ་འདིར་འགྱུར་གྱི།

ཁོ་བོ་ཅག་ལྟར་ན་སྐྱེས་བུས་ཤེས་པ་ཡོད་པའི་རང་བཞིན་ཡིན་པས་མི་འདོད་པ་ཅི་ཡང་མེད་དོ་ཞེ་ན། གལ་ཏེ་ཤེས་པ་ཡོད་པའི་སྐྱེས་བུས་རྟག་པར་སྨྲ་ན། བདག་ཡུལ་ལ་ལོངས་སྤྱོད་པའི་བྱེད་པ་མིག་ལ་སོགས་པ་ལོག་པར་འགྱུར་བ་སྟེ་དགོས་པ་མེད་པར་ཐལ། སྐྱེས་བུ་ཡུལ་ལ་ལོངས་སྤྱོད་བྱེད་དུ་རྟག་པའི་དངོས་པོར་ཡོད་པའི་ཕྱིར་རོ། །གལ་ཏེ་དཔེར་ན། མེ་མི་རྟག་པར་འགྱུར་བ་བུད་ཤིང་གི་དོན་ཡོད་པར་མི་འགྱུར་བ་བཞིན་ནོ། །གལ་ཏེ་སྐྱེས་བུ་ནི་ཤེས་པ་ཡོད་པའི་ནུས་པའི་ངོ་བོ་ཡུལ་ལ་ལོངས་སྤྱོད་པ་པོ་ཡིན་ལ། ཤེས་པ་ཡོད་པ་ནི་ཡུལ་ལ་ལོངས་སྤྱོད་པའི་བྱ་བ་ཡིན་ཞིང༌། མིག་ལ་སོགས་པའི་བྱེད་པ་ལ་ལྟོས་པས་ཉེས་པ་མེད་དོ་ཞེ་ན། མིག་སོགས་བྱེད་པ་དང་ལྡན་པའི་སྔ་རོལ་ཏུ་སྐྱེས་བུ་ནི་ཡོད་ལ། ཤེས་པ་ཡོད་པ་ནི་མེད་དོ་ཞེས་བྱ་བར་མི་རིགས་ཏེ། རྫས་ནི་བྱ་བའི་རྟེན་བྱེད་ཅིང༌། བྱ་བ་ཇི་ལྟར་གཡོ་བ་བཞིན་དུ། རྫས་ནི་རྫས་གཞན་ལ་མི་བརྟེན་ཅིང༌། སྐྱེས་ནས་འཇིག་པའི་བར་དུ་གཡོ་བ་མེད་པ་ཤེས་པ་ཡོད་པ་དང༌། སྐྱེས་བུ་གཉིས་ངོ་བོ་གཅིག་པའི་རྟག་པ་ཡིན་པ་དེས་ན་སྟེ་དེའི་ཕྱིར། གལ་ཏེ་ཡུལ་ལ་ལོངས་སྤྱོད་པའི་སྔ་རོལ་ན། ཤེས་པ་ཡོད་པ་ཉིད་མེད་ཀྱང་དེའི་ནུས་པ་ཡོད་པས་སྐྱེས་པ་ཡོད་དོ་ཞེ་ན། སྐྱེས་བུ་ཉིད་ཤེས་ཡོད་ཀྱི་ངོ་བོར་རྣམ་པར་འགྱུར་བར་འགྱུར་ཏེ། ཤེས་པ་ཡོད་པ་ལས་གཞན་སྔ་རོལ་ཏུ་ཤེས་པ་ཡོད་པའི་ཁམས་ཏེ་ནུས་པ་མཐོང་ཞིང༌། ཤེས་པའི་ནུས་པ་ལས་གཞན་དུ་ཕྱིས་ཤེས་པ་ཡོད་པ་མཐོང་སྟེ། སྔར་གྱི་ཤེས་པ་ནུས་པ་དེ་ཉིད་ཕྱིས་ཤེས་པ་ཡོད་པ་གསལ་བའི་ངོ་བོར་གྱུར་པ་དེའི་ཕྱིར་རོ། །དཔེར་ན། ལྕགས་ཀྱི་ཞུ་བ་ཉིད་ཕྱིས་ལྕགས་ཀྱི་གོང་བུར་འགྱུར་བ་བཞིན་ནོ། །གསུམ་པ་ནི། རིགས་པ་ཅན་པ་ན་རེ། ཁོ་བོ་ཅག་ལྟར་ན། སྐྱེས་བུ་ནི་ཤེས་པ་ཡོད་པའི་ངོ་བོ་མ་ཡིན་ནོ། །འོ་ན་ཅི་ཞེ་ན། བདག་གི་ཕྱོགས་རྡུལ་ཕྲ་རབ་ཙམ་ཞིག་ཡིད་དང་ལྡན་ལ། དེ་ལས་ཤེས་པ་སྐྱེའོ།

།དེས་ན་ཤེས་པ་ཡོད་པ་ནི་ཡིད་ལྡན་པ་ཙམ་ཞིག་ལ་སྐྱེ་བ་ཡིན་གྱི། ཐམས་ཅད་ལ་མ་ཡིན་ཏེ། སྐྱེས་བུ་ནི་ནམ་མཁའ་བཞིན་རྟག་པ་དང༌། ཐམས་ཅད་ལ་ཁྱབ་པས་ཆེ་བའི་ཕྱིར་རོ་ཞེ་ན། བདག་དེ་ཡི་ངོ་བོ་ནི། ཡུལ་ཤེས་པ་ཡོད་པ་ཉིད་ཡིན་པ་ལྟར་མཐོང་སྟེ། ཤེས་པ་ཡོད་པ་ནི་ཡིད་ཙམ་ལ་སྐྱེ་བ་ཡིན་ཞིང༌། བདག་ནམ་མཁའ་བཞིན་དུ་རྒྱ་ཆེ་བ་དེའི་ཕྱིར་རོ། །གཞན་ཡང་གལ་ཏེ་བདག་འདི་སེམས་ཅན་ཀུན་ལ་ཁྱབ་པར་ཡོད་ན། སྐྱེས་བུ་གཞན་གྱིས་རང་གི་བདག་དེ་ལ་ངའམ་བདག་ཏུ་ཅིས་མི་རྟོག་སྟེ་འཛིན་པར་ཐལ། བདག་དེ་གཉིས་གཅིག་ཡིན་པའི་ཕྱིར་རོ། །གལ་ཏེ། གཞན་གྱི་བདག་དེ་ཉིད་ཀྱིས་བསྒྲིབས་ནས་མི་མཐོང་ངོ་ཞེ་ན། བདག་དེ་ཉིད་ཀྱིས་ནི་བདག་དེ་ཉིད་ལ་བསྒྲིབས་ཞེས་བྱ་བ་མི་འཐད་དེ། གཞན་གྱིས་བདག་དེ་ཉིད་རང་གི་བདག་དང་ཆ་མེད་གཅིག་ཡིན་པའི་ཕྱིར་རོ། །དེས་ན་བདག་ （ ༣༤ན ） ནི་ཐམས་ཅད་དུ་ཁྱབ་པ་ཡིན་ནོ་ཞེས་སྨྲ་བར་མི་རིགས་སོ། བཞི་པ་ནི། གྲངས་ཅན་པ་ན་རེ། རྡུལ་སྙིང་སྟོབས་མུན་པ་གསུམ་ནི་ཡོན་ཏན། དེ་གསུམ་ཆ་མཉམ་པའི་གནས་སྐབས་ནི་གཙོ་བོ་དང༌། རྣམ་འགྱུར་སྐྱེ་བའི་ཚེ་རང་བཞིན་བྱ་ཞེས་བྱའོ་ཞེ་ན། གྲངས་ཅན་པ་གང་གི་ལྟར་ན། ཡོན་ཏན་གསུམ་ཆ་མཉམ་པའི་གཙོ་བོ་ནི་རྣམ་འགྱུར་ཐམས་ཅད་ཀྱི་བྱེད་པ་པོ་དང༌། རྣམ་པ་ཀུན་ཏུ་ཤེས་པ་ཡོད་པ་མ་ཡིན་པ་བེམ་པོའི་རང་བཞིན་དུ་སྨྲ་བ་ནི་མི་རིགས་ཏེ། འགལ་བ་སྨྲ་བ་དེ་དབང་དང་བསྙེན་པ་ལ་ཁྱད་པར་ཅི་ཡང་ཡོད་པ་མ་ཡིན་པའི་ཕྱིར་རོ། །རྟགས་གྲུབ་སྟེ། རིགས་པ་མ་ཡིན་པ་དུ་མ་རྡོལ་ཐབས་སུ་སྨྲ་བའི་ཕྱིར་རོ། །གཞན་ཡང༌། ཡོན་ཏན་བདེ་སྡུག་བཏང་སྙོམས་རྣམས་ཀྱིས་རྣམ་པ་ཀུན་ཏུ་ཁྱིམ་ལ་སོགས་པ་རྣམས་འགྱུར་གྱི་ཚོགས་མཐའ་དག་བྱེད་ཤེས་ཀྱི་ལོངས་སྤྱོད་ཅིང་ཟ་བ་རྣམ་པར་མི་ཤེས་སྨྲ་བ་འདི་ལས་མི་རིགས་པ་གཞན་ཅི་ཞིག་ཡོད་དེ་མེད་དེ། རིགས་པས་གནོད་ཅིང་འཇིག་རྟེན་པ་དང་འགལ་བའི་ཕྱིར་རོ། །ལྔ་པ་ནི། བྱེ་བྲག་པ་ན་རེ།

བདག་ཉིད་ལས་བྱེད་པ་པོ་དང༌། རྣམ་སྨིན་ཟ་བ་པོ་ཡིན་ནོ་ཞེས་ཟེར་རོ། །དེ་ལྟར་ན་ཡང་བདག་ནི་རྟག་པར་མེད་དེ། བདག་བྱེད་པ་པོ་ཡིན་ན། བྱ་བ་དང་ལྡན་པའི་རྒྱུ་ཅན་ཡིན་དགོས་པའི་ཕྱིར་ཏེ། བྱ་བ་ཅི་ཡང་མི་བྱེད་པ་ནི་བྱེད་པ་པོར་མ་མཐོང་བའི་ཕྱིར་རོ། །བདག་འདི་ཡུལ་ཀུན་ཏུ་སོང་ཤིང་ཁྱབ་པ་ལ། འགྲོ་འོང་སོགས་ཀྱི་བྱ་བ་མེད་དེ། བདག་དེས་མ་ནོན་པའི་ཕྱོགས་འགའ་ཡང་མེད་པའི་ཕྱིར་རོ། །གལ་ཏེ་སྐྱོན་དེ་དག་ཡོང་བར་འདོད་ནས། བྱ་བ་མེད་པའི་བདག་ཡོད་དོ་ཞེ་ན། བྱེ་བྲག་པ་ཁྱོད་བདག་མེད་པ་ལ་རྒྱུ་མཚན་ཅིས་མི་དགའ་སྟེ། དགའ་བར་རིགས་ཏེ། བྱ་བ་མེད་པའི་བདག་ནི་མེད་པ་ནམ་མཁའི་མེ་ཏོག་དང་མཚུངས་ཤིང༌། བྱ་བ་དང་བཅས་པའི་བདག་ཀྱང་མེད་པའི་ཕྱིར་རོ། །གཉིས་པ་སྤྱིར་དགག་པ་ནི། རང་གཞན་གྱིས་སྡེ་པས་སྨྲས་པའི་བདག་དེ་ནི༑ རང་གི་ངོ་བོས་ཡོད་པ་མ་ཡིན་ཏེ། གལ་ཏེ་ཡོད་ན། མཐོང་ཚུལ་སྣ་ཚོགས་པར་མི་འགྱུར་བ་ཞིག་ན། རང་གི་བློས་སྦྱར་བའི་མཐོང་ཚུལ་དུ་མ་བྱུང་བའི་ཕྱིར་ཏེ༑ འདི་ལྟར་བྱེ་བྲག་པ་དང་གྲངས་ཅན་པ་ལ་སོགས་པ་ལ་ལར་ཐ་མི་དད་པའི་བདག་གཅིག་ལུས་རེ་རེ་ཞིང་ནམ་མཁའ་ལྟར་ཀུན་ཏུ་སོང་བར་མཐོང་ངོ༌།

 ། གཅེར་བུ་པ་ལ་ལར་སྦྲང་བུ་མཆུ་རིང་དང༌། གླང་པོ་ཆེ་ལ་སོགས་པ་རྣམས་ལ་ལུས་ཆེ་ཆུང་དང་མཚམས་པའི་སྐྱེས་བུའི་ལུས་ཀྱི་ཚད་ཙམ་ཞིག་སྟེ། ཇི་སྐད་དུ། གཅེར་བུ་ལུས་ཀྱི་ཚད་བཞིན་དུ། །སྲོག་ནི་ཞུམ་དང་རྒྱས་པར་སྨྲ། །ཞེས་པ་ལྟར་རོ༑ ༑རིགས་པ་ཅན་པ་ལ་ལར་ཞུམ་པ་དང་རྒྱས་པ་མི་བཟོད་པར་བདག་རྡུལ་ཕྲན་ཙམ་ཞིག་ཏུ་མཐོང་བ་སྟེ། བདེ་བར་གཤེགས་པའི་གསུང་རབ་ལ་བརྟེན་ནས། རྟེན་ཅིང་འབྲེལ་བར་འབྱུང་བའི་དེ་ཁོ་ན་ཉིད་རྟོགས་པའི་ཤེས་རབ་ཅན་གྱིས་ནི། བདག་དངོས་པོ་གྲུབ་པ་མེད་པར་མཐོང་བའི་ཕྱིར་རོ། ། （ ༣༤བ ） གཞན་ཡང༌། བདག་རང་གི་ངོ་བོ་ཉིད་ཀྱིས་གྲུབ་པ་མི་རིགས་ཏེ། རྒོལ་བ་གང་གིས་བདག་རྟག་སྨྲ་བ་དེ་ལ་ཐར་པ་ཐོབ་པ་མི་རིགས་པའི་ཕྱིར་ཏེ། བདག་རྟག་པ་ཉེར་འཚེ་དང་བཅས་པ་ལ། གཉེན་པོ་བསྒོམས་པས་གནོད་པ་ག་ལ་ཞིག་སྟེ་མེད་ཅིང༌། ཉེར་འཚེ་དང་བཅས་པའི་གནས་སྐབས་ན། གནོད་པ་མེད་པར་ཉེར་འཚེ་སྤངས་པའི་ཐར་པ་ཐོབ་པ་ག་ལ་ཡོད་དེ་མེད་པ་དེས་ན་སྟེ་དེའི་ཕྱིར་རོ། །གལ་ཏེ་བདག་གི་ཞེས་བྱ་བ་རང་གི་ངོ་བོ་ཉིད་ཀྱིས་ཡོད་ན་གང་ཟག་གི་བདག་མེད་དོ་སྙམ་པ་མི་རིགས་ཤིང༌། བདག་འཛིན་སྤངས་པ་ཡང་མི་འཐད་པར་འགྱུར་ཏེ། །བདག་འཛིན་གྱི་ཞེན་ཡུལ་ཚད་མས་གྲུབ་པའི་ཕྱིར་རོ། །འདོད་ན། དེ་ཁོ་ན་ཉིད་རིག་པས༑ བདག་འཛིན་སྤང་པའི་ངེས་པ་ལས། མྱ་ངན་ལས་འདས་པར་འགྱུར་རོ་ཞེས་བྱ་བའང་རྫུན་ཏེ། མྱང་ངན་ལས་འདས་པ་ཐོབ་པའི་ཚེ་ཡང༌། བདག་ཏུ་འཛིན་པ་ཡོད་པའི་ཕྱིར་རོ། །དེས་ན་ཐར་པ་འདོད་པ་རྣམས་ཀྱིས་བདག་མེད་པ་ཁས་བླང་བར་བྱའོ། །གལ་ཏེ་བདག་ཡོད་ན། གྲོལ་བའི་གནས་སྐབས་སུ་ཡང༌། བདག་འཛིན་འཇུག་པར་ཐལ་བའི་འཇིགས་པས། གྲོལ་བའི་ཚེ་བདག་མེད་ཀྱང་གྲོལ་བའི་སྐྱེས་བུ་ཡོད་པ་ཉིད་དོ་སྙམ་ན་གྲོལ་བའི་སྐྱེས་བུ་དེ་ནི་སྔར་འཁོར་བའི་ཚེ་ཡང་བདག་གི་རང་བཞིན་དུ་མེད་པ་མེད་པར་འགྱུར་ཏེ། བདག་དང་མི་ལྡན་པའི་ཐར་པ་རྐྱང་པའི་རང་གི་ངོ་ལ་ཤེས་པ་མ་འཁྲུལ་བས།

གང་མཐོང་བ་དེ་ནི་རང་བཞིན་ཞེས་བྱ་བར་བཤད་པའི་ཕྱིར་རོ། །གཉིས་པ་བདག་མེད་པ་ཁས་བླངས་པ་ལ་ཆད་པར་ལྟ་བའི་ཉེས་པ་མེད་པ་ནི། གལ་ཏེ་བདག་མེད་ན་འདུ་བྱེད་སྐད་ཅིག་རེ་རེ་འཇིག་པའི་ངང་ཚུལ་ཅན་རྣམས་ནི་སྐྱེས་མ་ཐག་འཇིག་པའི་ཕྱིར་ཆད་པར་འགྱུར་རོ་ཞེ་ན། གལ་ཏེ་མི་རྟག་པ་ཙམ་ཆད་པའི་དོན་ཡིན་ན་ནི་ཐོག་མ་མེད་པ་ནས་ད་དུང་ཡང་རྩ་དང་ཤིང་ལ་སོགས་པ་རྣམས་རྒྱུ་མཚན་ཅིས་ཡོད་དེ་མེད་པར་ཐལ། མི་རྟག་པ་ཡིན་ན་ཆད་པའི་སྐྱོན་དུ་འགྱུར་བའི་ཕྱིར་རོ། །གལ་ཏེ་མི་རྟག་པ་རྒྱུན་ཆད་པའི་དོན་དུ་སྨྲ་བ་འདི་ནི། བདེན་པར་གྱུར་ན། གང་ཟག་སུ་ལའང་གཏི་མུག་མི་འབྱུང་བར་འགྱུར་ཏེ༑ མི་རྟག་པ་ཉིད་ཀྱིས་ཆད་པར་འགྱུར་བའི་ཕྱིར་རོ། །ཀྱང་ཞེས་པས་འདོད་ཆགས་དང་བདེ་བ་ལ་སོགས་པ་སྡུད་དོ། །བདག་ནི་ཡོད་པར་གྱུར་ནའང༌། འགྲོ་བ་མཐའ་དག་འཇུག་པའི་རྒྱུར་མི་འཐད་དེ། ནོར་བུ་མེ་ཤེལ་དང༌། ཉི་མ་ཕྲད་པ་ལས་མེ་དང༌། ཆུ་ཤེལ་དང་ཟླ་བ་ཕྲད་པ་ལས་ཆུ་དང༌། ས་བོན་ལ་མྱུག་གུ་དང༌། མེར་མེར་པོ་ལས་དབང་པོ་སོགས་གཟུགས་རྣམས་ནི། བདག་ལས་རྒྱུ་གཞན་ལས་འབྱུང་བར་སྣང་བར་འགྱུར་ལ། བདག་ལས་རྒྱུ་གཞན་བུད་ཤིང་ལས་མེ་འབར་བ་སོགས་ལས་གནས་པར་སྣང་བར་འགྱུར་ཞིང་གཞན་རྒྱུ་མ་ཚང་བ་ལས་རྣམ་པར་འཇིག་པར་སྣང་བའི་ཕྱིར་རོ། །དེས་ན་འདུ་བྱེད་སྐད་ཅིག་གིས་སྐྱེ་འགག་བྱེད་པ་ལ་རྟག་ཆད་དུ་ཐལ་བའི་སྐྱོན་མེད་དེ། ཇི་ལྟར་ས་བོན་བྱས་པ་ལས་མྱུ་གུ་བྱས་པ་སྐྱེ་བར་འགྱུར་བ་དེ་བཞིན་དུ། འབྲས་བུ་མི་རྟག་པ་ （ ༣༥ན ） ཐམས་ཅད་ནི། རང་གི་རྒྱུ་མི་རྟག་པ་དག་ལས་འབྱུང་བར་འགྱུར་བའི་ཕྱིར་རོ། །རྒྱུ་ས་བོན་སོགས་ནི་རྒྱུན་ཆད་པའི་ཉེས་པ་མི་འགྱུར་ཏེ། རྒྱུ་མཚན་གང་གི་ཕྱིར་ན། མྱུ་གུ་སོགས་འབྲས་བུའི་དངོས་པོ་འཇུག་ཅིང་སྐྱེ་བར་འགྱུར་བ་དེས་ན་སྟེ་དེའི་ཕྱིར་རོ༑ ༑རྒྱུ་ས་བོན་སོགས་ནི་རྟག་པའི་ཉེས་པར་ཡང་མི་འགྱུར་ཏེ། རྒྱུ་མཚན་གང་གི་ཕྱིར་ན། མྱུ་གུ་སྐྱེས་ཟིན་ནས་ས་བོན་གྱི་དངོས་པོ་ལྡོག་ཅིང༌།

འགག་པར་འགྱུར་བ་དེས་ནའོ། །གཉིས་པ་ནི་རྣལ་འབྱོར་སྤྱོད་པ་བཞི་བརྒྱ་པ་ལས། བདག་དགག་པ་སྒོམ་པ་བསྟན་པ་སྟེ། རབ་ཏུ་བྱེད་པ་བཅུ་པའོ།། །། རབ་བྱེད་བཅུ་གཅིག་པ། དུས་དགག་པ་སྒོམ་པ་བཤད་པ། དྲུག་པ་དུས་གསུམ་རྟག་པ་དགག་པ་ལ་གཉིས། རབ་བྱེད་ཀྱི་གཞུང་བཤད༑ རབ་བྱེད་ཀྱི་མཚན་བསྟན་པའོ། །དང་པོ་ལ་གཉིས། ཕྱོགས་སྔ་མ་བརྗོད་པ་དང༌། དེ་དགག་པའོ། །དང་པོ་ནི། རིགས་བྱེད་གསང་བའི་མཐའ་སྨྲ་བ་སོགས་ན་རེ། བདག་རྟག་པ་མེད་དོ་ཞེས་སྨྲ་བ་ནི་རིགས་མོད་ཀྱི་རྟག་པའི་དངོས་པོ་མེད་པ་མ་ཡིན་ཏེ། དུས་རྟག་པ་ཡོད་པའི་ཕྱིར་རོ། །དེ་ཡང་འབྲས་བུ་རྣམས་རེས་འགའ་མི་སྐྱེ་ཡང༌། རེས་འགའ་སྐྱེ་བར་དམིགས་པའི་ཕྱིར་རོ། །དུས་ཡོད་ཅིང་དེ་ཡང་སྐད་ཅིག་ཐང་ཅིག་ཡུད་ཙམ་དག་གིས་གསལ་བར་བྱས་ཤིང༌། དུས་གསུམ་ན་གནས་པའི་དངོས་པོ་དག་ལ་རྫས་ཐ་དད་པའི་རྟག་པ་ཞིག་ཡོད་དེ་ཞེས་སྨྲའོ༑ ༑གཉིས་པ་ལ་གཉིས། དུས་ཀྱི་ངོ་བོ་དགག དུས་ཀྱི་སྒྲུབ་བྱེད་དགག་པའོ།། དང་པོ་ལ་གཉིས། འདས་མ་འོངས་དགག་པ། ད་ལྟར་བ་རྫས་གྲུབ་དགག་པའོ།། དང་པོ་ལ་གཉིས། སྤྱིར་དགག་པ་དང༌། མ་འོངས་པ་བྱེ་བྲག་ཏུ་དགག་པའོ། ། དང་པོ་ནི། དེ་ཡང་མ་འོངས་པའི་བུམ་པ་ལ། ད་ལྟར་བའི་བུམ་པ་ཡོད་པ་མ་ཡིན་ཞིང༌༑ འདས་པའི་བུམ་པ་ཡང་མེད་དེ། དེ་གཉིས་དང་མ་འོངས་པ་མཚན་ཉིད་ཐ་དད་པའི་ཕྱིར་དང༌། དུས་གསུམ་པོ་གཅིག་ལ་གཅིག་གནས་པ་མི་སྲིད་པའི་ཕྱིར་རོ༑ ༑མ་འོངས་པ་ཉིད་ཀྱང་རང་བཞིན་གྱིས་ཡོད་པ་མ་ཡིན་ཏེ། རྒྱུ་མཚན་གང་གི་ཕྱིར་ན། འདས་པ་དང་ད་ལྟར་བ་དེ་གཉིས་མ་འོངས་པར་མ་འོངས་པ་དེའི་ཕྱིར་རོ༑ ༑གལ་ཏེ་བུམ་པ་ཞིག་པ་མ་འོངས་པའི་བུམ་པའི་དུས་ན་མ་འོངས་པའི་ངོ་བོར་འོངས་པ་མ་ཡིན་པས། མ་འོངས་པ་ལ་ཡོད་དོ་སྙམ་ན། འདས་པའི་བུམ་པ་གང་ཡིན་པ་དེ་ནི་ཆོས་ཅན། ཇི་ལྟར་འདས་པར་འགྱུར་ཏེ་མི་འགྱུར་བར་ཐལ། མ་འོངས་པའི་བདག་ཉིད་དུ་ཡོད་པའི་ཕྱིར་རོ། །མ་འོངས་པའི་བུམ་པའི་དངོས་པོ་ཆོས་ཅན།

ད་ལྟར་བར་འགྱུར་ཏེ། རྒྱུ་མཚན་གང་གི་ཕྱིར་ན། མ་འོངས་པའི་རྫས་ཀྱི་དངོས་པོའི་བདག་ཉིད་དུ་གནས་པར་འགྱུར་བ་དེའི་ཕྱིར་རོ། །འདོད་ན་མ་འོངས་པ་ཉིད་མི་སྲིད་པར་འགྱུར་རོ། །ནང་སྡེ་བྱེ་བྲག་ཏུ་སྨྲ་བ་ན་རེ། མ་འོངས་པ་ད་ལྟར་མི་འགྱུར་ཏེ། མ་འོངས་པ་མ་འོངས་པའི་བདག་ཉིད་དུ་ཡོད་ཀྱང༌། ད་ལྟར་བའི་བདག་ཉིད་དུ་ཡོད་པ་མ་ཡིན་པའི་ཕྱིར་རོ། །ཞེ་ན་བུམ་སོགས་ཀྱི་དངོས་པོ་ཅི་ཞིག་དུས་རེས་འགའ་མེད་ （ ༣༥བ ） པ་མི་སྲིད་པར་འགྱུར་ཏེ། བུམ་སོགས་དངོས་པོ་རྣམས་མ་འོངས་པའི་དུས་ན་ཡོད་ཅིང༌། འདས་པའི་དུས་ན་ཡང་རང་གི་ངོ་བོ་མ་ཉམས་པར་ཡོད་ལ། ད་ལྟ་བའི་ཚེ་ཡང་ཡོད་པའི་ཕྱིར་རོ། །རྒོལ་བ་གང་གི་དུས་གསུམ་ཀུན་རྫས་སུ་ཡོད་པ་ཉིད་སྨྲ་བ་དེ་ཡི་ལུགས་ལ་མི་རྟག་པ་ཉིད་གང་ལས་ཡིན་ཏེ་དངོས་པོ་མི་རྟག་པ་མི་སྲིད་པར་ཐལ། བུམ་སོགས་དངོས་པོ་རྣམས་དུས་གསུམ་གར་ཡང་རང་གི་ངོ་བོ་མ་ཉམས་པར་གནས་པའི་ཕྱིར་རོ། །དེ་དག་གིས་མ་འོངས་པ་རྫས་སུ་གྲུབ་པ་དང༌། རང་བཞིན་གྱིས་གྲུབ་པ་བཀག་ནས། འདས་པ་རྫས་གྲུབ་འགོག་པ་ནི། འདས་པའི་དུས་དེ་ནི་འདས་པའི་རང་གི་ངོ་བོ་ལས་འདས་སམ་འོན་ཏེ་མ་འདས། དང་པོ་ལྟར་ན། བུམ་པ་འདས་པ་ཆོས་ཅན། རྒྱུ་མཚན་ཅིའི་ཕྱིར་ན་འདས་པར་འགྱུར་ཏེ་མ་ཡིན་པར་ཐལ། འདས་པའི་དུས་ལས་ནི་འདས་པར་གྱུར་ཟིན་པའི་ཕྱིར། གཉིས་པ་ལྟར་ན། དེ་ཆོས་ཅན། རྒྱུ་མཚན་ཅིའི་ཕྱིར་ན་འདས་པར་འགྱུར་ཏེ་མ་ཡིན་པར་ཐལ། འདས་པ་ལས་ནི་མ་འདས་པ་བྱ་བ་བྱེད་བཞིན་པའི་རྫས་ཀྱི་ངོ་བོར་གནས་པའི་ཕྱིར་རོ། །གཉིས་པ་མ་འོངས་པ་བྱེ་བྲག་ཏུ་དགག་པ་ལ་གསུམ། མ་འོངས་པ་རྫས་གྲུབ་སྐྱེ་བ་དགག མ་འོངས་པའི་དངོས་པོར་ཡོད་པ་དགག འབྲས་བུ་ཡོད་མེད་གཉིས་སུ་སྨྲ་བ་དགག་པའོ། །དང་པོ་ནི། གལ་ཏེ་མ་འོངས་པ་སྐྱེས་པར་གྱུར་པ་ཞིག་ཡོད་པར་འདོད་ན། མ་འོངས་པའི་མྱུ་གུ་ཆོས་ཅན། ཇི་ལྟར་ད་ལྟར་བར་མི་འགྱུར་ཏེ་འགྱུར་བར་ཐལ། རྫས་སུ་སྐྱེས་ལ་མ་འགག་པར་ཡོད་པའི་ཕྱིར།

དཔེར་ན་ད་ལྟར་གྱི་བུམ་པ་བཞིན་ནོ། །ཅི་སྟེ་མ་འོངས་པ་དེ་ལ་སྐྱེ་བ་མེད་ན། མ་འོངས་པའི་བུམ་པ་ཆོས་ཅན། རྟག་པར་འགྱུར་བ་སྟེ་རྟག་པར་ཐལ། དངོས་པོ་གང་ཞིག་མ་སྐྱེས་པའི་ཕྱིར་རོ། །གལ་ཏེ་མ་འོངས་པ་སྐྱེ་བ་མེད་ཀྱང་ཕྱིས་འཇིག་པ་ཡོད་པ་ལས་མ་འོངས་པའི་བུམ་པ་མི་རྟག་པར་འདོད་ན། འདས་པའི་བུམ་པ་དེ་ནི་ཆོས་ཅན༑ རྟག་པར་མི་རྟོག་སྟེ་རྟག་པར་ཐལ། ཁྱོད་ལ་རང་གི་ངོ་བོ་འཇིག་པ་ཡོད་པ་མ་ཡིན་པའི་དངོས་པོ་ཡིན་པའི་ཕྱིར་འདས་པ་དང་ནི་ད་ལྟར་བ་འདི་གཉིས་ནི་མི་རྟག་པར་འགྱུར་བ་མ་ཡིན་པར་ཐལ། ཞིག་པ་ནི་སླར་འཇིག་པ་མི་སྲིད་ཅིང༌། ད་ལྟར་བ་ནི་རྫས་ཀྱི་ངོ་བོར་རང་བཞིན་གྱིས་ཡོད་པའི་ཕྱིར་རོ། །དེས་ན་མི་རྟག་པའི་དངོས་པོ་མི་སྲིད་པར་ཐལ། འདས་པ་དང༌། ད་ལྟ་བ་དག་ལས་གཞན་མ་འོངས་པའི་རྣམ་པ་ནི་གསུམ་པའི་མི་རྟག་པ་དེ་ལ་ཡོད་པ་མ་ཡིན་པའི་ཕྱིར་རོ།། འདོད་ན། དུས་ཀྱི་རྣམ་གཞག་ཁས་ལེན་པ་མི་རིགས་སོ། །གལ་ཏེ་མ་འོངས་པ་ཡོད་དེ། རྐྱེན་ཡོད་ན་ཕྱིས་སྐྱེ་བའི་ཕྱིར་རོ། །སྔར་མེད་པ་མོ་གཤམ་གྱི་བུ་ལ་སོགས་པ་ནི། ཕྱིས་སྐྱེ་བ་ལ་མཐོང་ངོ་ཞེ་ན། གལ་ཏེ་ཕྱི་ནང་གི་དངོས་པོ་གང་གི་ཕྱིས་སྐྱེ་བ་དེ་ནི་སྐྱེས་པའི་སྔར་ཡང༌། རང་བཞིན་གྱིས་ཡོད་ན། ཕྱིའི་དངོས་པོ་རྣམས་རྒྱུ་མེད་དུ་སྨྲ་བ་རྣམས་ཀྱི་ཕྱོགས་ནི་ལོག་པར་མི་འགྱུར་བ་ལ། （ ༣༦ན ） དངོས་པོ་རྣམ་པ་ནི་ངོ་བོ་ཉིད་ཀྱིས་སོ་སོར་གྲུབ་པ་དེའི་ཕྱིར་རོ། །གཞན་ཡང༌། དངོས་པོ་གང་གི་ཕྱིས་རྒྱུ་དང་རྐྱེན་གྱིས་འབྱུང་བར་བྱེད་པ་དེ་ནི། རང་སྐྱེས་པའི་སྔར་རྫས་སུ་ཡོད་ཅེས་བྱ་བར་ཡི་རིགས་ཏེ། གལ་ཏེ་སྔར་ཡོད་ཟིན་པ་ཕྱིས་སྐྱེ་བར་འགྱུར་ན་སྐྱེས་ཟིན་པ་ཡང་སླར་འབྱུང་བར་འགྱུར་བའི་ཕྱིར་རོ། །གལ་ཏེ་མ་འོངས་པ་ནི་ཡོད་དོ། །རྣལ་འབྱོར་པ་ཡི་སྨོན་གནས་ཤེས་པས་རང་གི་ངོ་བོ་ཇི་ལྟ་བ་བཞིན་དུ་ཤེས་ནས་ལུང་སྟོན་པའི་ཕྱིར་རོ། །ཞེ་ན། རྣལ་འབྱོར་པ་ཆོས་ཅན། དངོས་པོ་མེད་པ་མོ་གཤམ་གྱི་བུ་ལ་སོགས་པ་ཡང་རྒྱུ་མཚན་ཅིས་མི་མཐོང་སྟེ་མཐོང་བར་ཐལ།

མ་འོངས་པའི་དངོས་པོ་རང་བཞིན་གྱིས་གྲུབ་པ་ཇི་ལྟར་གནས་པ་བཞིན་མཐོང་བའི་ཕྱིར་རོ། །ཞེས་རྒྱུ་མཚན་མཚུངས་པའི་འགོ་སྙོམ་མོ། ། གཞན་ཡང་རྒོལ་བ་གང་ལ་མ་འོངས་པ་རང་བཞིན་གྱིས་ཡོད་པར་གྱུར་པ་དེ་ལ། དུས་རིང་བར་ཡོད་པ་མ་ཡིན་པར་ཐལ། མ་འོངས་པ་རྫས་ཀྱི་ངོ་བོའི་སྒོ་ནས་ཡོད་པའི་ཕྱིར་རོ། །གལ་ཏེ་སྦྱིན་པ་དང༌། ཚུལ་ཁྲིམས་ལ་སོགས་པ་མ་འོངས་པའི་ཆོས་ལ་འབད་པ་བྱས་པ་མེད་ཀྱང་རྫས་ཀྱི་ངོ་བོར་ཡོད་ན་མ་འོངས་པའི་འབྲས་བུ་འདི་ཆེད་དུ་ཉེས་སྤྱོད་ལས་ངེས་པར་སྡོམ་པའི་ངལ་བ་དོན་མེད་པར་འགྱུར་ཏེ། དེ་མ་བྱས་པར་ཡང་ཡོད་པའི་ཕྱིར་རོ། །ཅིས་ཏེ་འབྲས་བུའི་ཆེད་དུ་ཅུང་བྱེད་ན་ཡང༌། འབྲས་བུ་མ་འོངས་པ་རྫས་སུ་ཡོད་པ་མི་སྲིད་པར་འགྱུར་ཏེ། ངེས་པར་སྡོམ་པས་སྔར་མེད་གསར་དུ་བྱེད་པའི་ཕྱིར་རོ། །ཇི་ལྟ་བུར་ན་འབྲས་བུ་འབྱུང་རུང་མ་འོངས་པ་ནི་སྐྱེས་པའི་སྔར་ཡོད་ཅེས་བྱ་བར་འགྱུར་ཏེ་མི་རིགས་ཏེ། དངོས་པོ་ཐམས་ཅད་མི་རྟག་པ་ཡིན་པའི་ཕྱིར་རོ། ཁྱབ་པ་ཡོད་དེ། མི་རྟག་པ་དང༌། རང་སྐྱེས་པའི་སྔར་ནས་ཡོད་པ་གཉིས་འགལ་བའི་ཕྱིར་རོ། རྟགས་གྲུབ་སྟེ། དངོས་པོ་གང་ལ། གསར་དུ་སྐྱེས་པའི་ཐོག་མའང༌། མཐར་འཇིག་པའི་མཐའ་ཡོད་པ་དེ་ལ་འཇིག་རྟེན་ན་མི་རྟག་པར་བརྗོད་དུ་མེད་པའི་ཕྱིར་རོ། །དེ་དག་གིས་བྱེ་བྲག་ཏུ་སྨྲ་བ་དགག་པའོ། །གཉིས་པ་ནི། མདོ་སྡེ་པ་ན་རེ། མ་འོངས་པ་རྫས་སུ་སྨྲ་བ་ལ་སྐྱོན་མཐོང་ནས༑ མ་འོངས་པའི་དངོས་པོ་མེད་དོ་ཞེས་སྨྲའོ། །དེ་ལྟ་ན་ཡང༌། མ་འོངས་པའི་ཉོན་མོངས་པ་དང་སྐྱེ་བ་བཟློག་པའི་ཆེད་དུ་འཕགས་པའི་ལམ་བསྐྱེད་པའི་སྒྲིམ་པ་མེད་པར་ཐལ་བར་འགྱུར་རོ། །མ་འོངས་པའི་ཉོན་མོངས་པ་དང༌། སྐྱེ་བ་དངོས་པོར་མེད་པའི་ཕྱིར་རོ། །དཔེར་ན། གྲོལ་བ་དགྲ་བཅོམ་པ་ལ་མ་འོངས་པའི་ཉོན་མོངས་ཡོད་པ་མ་ཡིན་པས། འཕགས་ལམ་ལ་སྒྲིམ་མི་དགོས་པ་བཞིན་ནོ༑ ༑རྟེན་ཆགས་པ་མེད་པར་ཡང་བརྟེན་པ་འདོད་ཆགས་ནི་འབྱུང་བར་འགྱུར་ཏེ༑

མ་འོངས་པ་དངོས་པོར་མེད་པ་དེ་ལྟ་ཡིན་ན་སྟེ་དེའི་ཕྱིར་རོ། །འདོད་ན། དགྲ་བཅོམ་པ་ལ་ཡང་འདོད་ཆགས་སྐྱེ་བར་འགྱུར་རོ། །གསུམ་པ་ནི། གྲངས་ཅན་པ་ན་རེ། འབྲས་བུ་ནི་རྒྱུ་དུས་ན་ཡོད་པ་ཁོ་ན་སྐྱེ་སྟེ་མེད་པ་བསྐྱེད་མི་ནུས་པའི་ཕྱིར་དང༌། རྒྱུ་ལ་འབྲས་བུ་ནུས་པའི་ངོ་བོར་གནས་པས། ཐམས་ཅད་ལས་ཐམས་ཅད་སྐྱེ་བར་ཐལ་བའི་ཉེས་པ་མེད་དོ་ཞེས་ （ ༣༦བ ） སྨྲའོ། །བྱེ་བྲག་ཏུ་སྨྲ་བ་ཁ་ཅིག རང་བཞིན་མ་བྱུང་བ་ལ་བྱུང་བར་ཐལ་བའི་ཉེས་པས་འཇིག་ནས། དུས་གསུམ་ཆར་རྫས་སུ་ཡོད་པར་སྨྲའོ། །དེ་ལྟ་ན་འབྲ་བུ་ཡོད་པ་ཉིད་དུ་གང་འདོད་པ་གྲངས་ཅན་པ་དང༌། བྱེ་བྲག་ཏུ་སྨྲ་བ་གཉིས་ཀྱི་ལྟར་ན། འབྲས་བུ་ཁྱིམ་གྱི་དོན་དུ་ཀ་བ་ལ་སོགས་པའི་རྒྱན་ནི་དོན་མེད་པར་འགྱུར་ཏེ། འབྲས་བུ་ཁྱིམ་ལ་སོགས་པ་རང་གི་རྒྱུ་ཡི་དུས་ནས་གྲུབ་པའི་ཕྱིར་རོ། །འབྲས་བུ་མེད་པ་ཉིད་དུ། གང་འདོད་པ་བྱེ་བྲག་པ་དང༌། མདོ་སྡེ་པ་དང༌༑ རྣམ་པར་ཤེས་པར་སྨྲ་བ་ལ་ཡང༌། འབྲས་བུ་ཁྱིམ་གྱི་དོན་དུ་ཀ་བ་ལ་སོགས་པའི་རྒྱན་ནི། དོན་མེད་པར་འགྱུར་ཏེ། མ་འོངས་པའི་ཁྱིམ་ལ་སོགས་པ་འབྱུང་རུང་ཙམ་གྱི་དངོས་པོར་ཡང་མེད་པའི་ཕྱིར་དང༌། རྟེན་ཅིང་འབྲེལ་བར་འབྱུང་བ་རང་བཞིན་མེད་པར་སྨྲ་བ་ལ་ཉེས་པའི་གོ་སྐབས་མེད་པས། ཐམས་ཅད་ལེགས་པར་གྲུབ་སྟེ། རྣམ་པར་དཔྱད་པའི་དོན་ཁས་མི་ལེན་པའི་ཕྱིར་རོ། །གཉིས་པ་ད་ལྟ་བ་རྫས་གྲུབ་དགག་པ་ནི། གལ་ཏེ། ད་ལྟར་བ་ཡོད་ལ། དེ་ཡོད་པས་མ་འོངས་པ་ཡང་ཡོད་པར་འགྱུར་ཏེ། མ་འོངས་པ་ཡོངས་སུ་འགྱུར་བ་ཉིད་ད་ལྟར་བ་ཡིན་པའི་ཕྱིར་རོ། །ཞེ་ན། མ་འོངས་པའི་དངོས་པོ་རྣམས་ཀྱི་རང་བཞིན་ད་ལྟར་བར་ཡོངས་སུ་འགྱུར་བ་ཡང་མི་འཐད་པར་ཐལ། དེ་ལྟ་བུའི་འགྱུར་བ་ནི་དབང་ཤེས་ཀྱིས་མ་དམིགས་པར་མ་ཟད། ཆོད་པ་དང་ཕྲ་བའི་དོན་ལ་འཇུག་པའི་ཡིད་ཀྱིས་ཀྱང་ནི་འཛིན་པར་མི་འགྱུར་བའི་ཕྱིར་རོ། །དེ་ལྟ་ན་ཡང༌༑ ད་ལྟ་བར་རང་བཞིན་གྱིས་ཡོད་པར་མི་མཁས་པ་རྣམས་ཀྱི་རྟོག་པར་བྱེད་དོ༑

༑གཉིས་པ་དུས་ཀྱི་སྒྲུབ་བྱེད་དགག་པ་ལ་གཉིས། དངོས་པོའི་སྒྲུབ་བྱེད་དགག་པ། དྲན་པའི་སྒྲུབ་བྱེད་དགག་པའོ། །དང་པོ་ནི། དུས་ཡོད་དེ། དུས་སུ་ཐ་སྙད་འདོགས་པའི་རྒྱུ་དངོས་པོ་ཡོད་པའི་ཕྱིར་ཞེ་ན། དུས་ཀྱི་རྒྱུ་དངོས་པོ་རང་བཞིན་གྱིས་གྲུབ་པ་གང་ལ་ཞིག་སྟེ་མེད་པར་ཐལ། དངོས་པོ་རང་བཞིན་གྱིས་གྲུབ་པའི་གནས་པ་མེད་པའི་ཕྱིར་རོ། །རྟགས་མ་གྲུབ་བོ་ཞེ་ན། རང་བཞིན་གྱིས་གྲུབ་པའི་གནས་པ་ག་ལ་ཡོད་དེ་དེ་མེད་པར་ཐལ། དངོས་པོ་ཐམས་ཅད་མི་རྟག་པས་རྒྱུན་དུ་ཟོས་པའི་ཕྱིར་རོ། །དེ་ཡང་གནས་པ་ནི་མི་འགྱུར་བའི་དོན་ཡིན་ལ། མི་རྟག་པ་ནི་འགྱུར་བ་ཡིན་པས་ཤིན་ཏུ་འགལ་བའི་ཕྱིར། གཞི་གཅིག་ལ་འདུ་བ་མི་སྲིད་དོ། །གཞན་ཡང་ཐ་མར་རྙིངས་པར་མི་སྲིད་པར་འགྱུར་ཏེ། དང་པོར་གནས་པར་རང་བཞིན་གྱིས་ཡོད་པར་འགྱུར་བའི་ཕྱིར། ཁྱབ་པ་ཡོད་དེ། རང་བཞིན་གྱིས་གྲུབ་པ་ཡིན་ན་སྔར་གྱི་གནས་སྐབས་འདོར་མི་སྲིད་པའི་ཕྱིར་རོ། ། གཞན་ཡང་གནས་པར་རང་བཞིན་གྱིས་གྲུབ་པ་མེད་དེ། རྣམ་ཤེས་སྐད་ཅིག་མ་གཅིག གིས་ནི་ཇི་ལྟར་དོན་སྔ་ཕྱི་གཉིས་ཅིག་ཅར་དུ་རྣམ་པར་མི་ཤེས་པ་དེ་བཞིན་དུ། རྣམ་ཤེས་སྐད་ཅིག་སྔ་ཕྱི་གཉིས་ཀྱིས་ནི། དོན་གཉིས་དུས་གཅིག་ཏུ་རྣམ་པར་མི་ཤེས་པའི་ཕྱིར་རོ། །རྟགས་གྲུབ་སྟེ། དོན་རྣམས་སྐད་ཅིག་གིས་སྐྱེ་འགག་བྱེད་པའི་ཕྱིར་རོ།

།གནས་པ་རང་བཞིན་གྱིས་ཡོད་དེ། ད་ལྟར་བའི་དུས་ཀྱི་མཚན་ཉིད་ཡིན་པའི་ཕྱིར་རོ་ཞེ་ན། ད་ལྟར་བའི་དུས་ལ་གནས་པ་ཡོད་དམ་མེད༑ གལ་ཏེ་ད་ལྟར་བའི་དུས་ལ་བརྟེན་ནས་གནས་པ་ཡོད་ན། （ ༣༧ན ） དངོས་པོ་གནས་པ་ནི་ད་ལྟར་བའི་དུས་སུ་མི་འགྱུར་ཏེ། རྟེན་དུས་དང༌། བརྟེན་པ་གནས་པ་རང་བཞིན་གྱིས་ཐ་དད་པའི་ཕྱིར། དཔེར་ན། ཁྱིམ་ལ་བརྟེན་པའི་ལྷ་སྦྱིན་ཁྱིམ་ཉིད་དུ་མི་འགྱུར་བ་བཞིན་ནོ། །ཅིས་རྟེན་ད་ལྟར་བའི་དུས་ལ་གནས་པ་མེད། གནས་པ་མེད་པར་མཐའ་འཇིག་པ་ཡང་ཡོད་པ་མ་ཡིན་ཏེ། དང་པོར་མ་སྐྱེས་པར་མཐར་འཇིག་པ་མི་སྲིད་པའི་ཕྱིར་རོ། །དེས་ན་གནས་པ་ད་ལྟར་བའི་མཚན་ཉིད་དུ་མི་རིགས་སོ། །གནས་པ་ཡོད་དེ། དེ་དང་ལྡན་པའི་མི་རྟག་པ་ཡོད་པའི་ཕྱིར་རོ་ཞེ་ན། གལ་ཏེ་མི་རྟག་པ་དངོས་པོ་ལས་རང་བཞིན་གྱིས་གྲུབ་པའི་གཞན་ནམ༑ གཅིག་ཉིད་ཡིན་གལ་ཏེ་མི་རྟག་པ་དངོས་པོ་ལས་རང་བཞིན་གྱིས་གཞན་ཡིན་ན་དངོས་པོ་ཆོས་ཅན། མི་རྟག་པ་མི་འགྱུར་ཏེ། མི་རྟག་པའི་མཚན་ཉིད་དང་བྲལ་བའི་ཕྱིར་རོ། །རང་བཞིན་གཅིག་ཉིད་ཡིན་ན། དངོས་པོ་རང་བཞིན་གྱིས་གྲུབ་པ་ག་ལ་གནས་ཏེ་གནས་པ་མི་སྲིད་པར་ཐལ། མི་རྟག་པ་ཉིད་གང་ཡིན་པ་དེ་ཉིད་དངོས་པོ་དེ་དང་རང་བཞིན་གྱིས་གཅིག་ཡིན་པའི་ཕྱིར་རོ། །གལ་ཏེ་མི་རྟག་པ་ཡོད་དེ། གནས་པའི་དུས་ན་གནས་པ་སྟོབས་ཆེ་ཤིང༌། མི་རྟག་པ་སྟོབས་ཆུང་ལ། སྟོབས་ཆུང་བས་སྟོབས་ལྡན་འཇོམས་ནུས་པ་ཡང་མ་ཡིན་ནོ་ཞེ་ན། ཕྱི་ནས་གནས་པ་དང་མི་རྟག་པའི་སྟོབས་ཆེ་ཆུང་དེ་དག་ངེས་པར་གོ་ལྡོག་པ་རྒྱུ་མཚན་ཅི་ཡིས་མཐོང་བར་འགྱུར་ཏེ་མི་འཐད་པར་ཐལ། མི་རྟག་པ་ཉིད་དུས་གང་སྟོབས་ཆུང་བའི་དུས་དེར། གནས་པ་སྟོབས་ཆུང་བ་མ་ཡིན་ཞིང༌། སྟོབས་ལྡན་དུ་རང་བཞིན་གྱིས་གྲུབ་པའི་ཕྱིར་རོ། །གཞན་ཡང་གལ་ཏེ་མི་རྟག་པ་སྟོབས་ཆུང་བ་མ་ཡིན་ཞིང༌། དངོས་པོ་ཀུན་ལ་ཁྱབ་པར་ཡོད་ན་ནི། དངོས་པོ་ཀུན་ལའང་རང་བཞིན་གྱིས་གནས་པ་མེད་པར་འགྱུར་ཏེ། གནས་པ་འཇོམས་ནུས་ཀྱི་མི་རྟག་པ་སྟོབས་ལྡན་གྱི་ཁྱབ་པའི་ཕྱིར་རོ།

།ཡང་མི་རྟག་པ་སྟོབས་ཆུང་བ། དངོས་པོ་ཐམས་ཅད་མི་རྟག་པ་མ་ཡིན་པར། འགའ་ཞིག་རྟག་པར་ཡང་འགྱུར་ཏེ། དངོས་པོ་འགའ་ཞིག་ལ་མི་རྟག་པ་སྟོབས་ཆུང་ཞིང༌། རང་བཞིན་གྱིས་གྲུབ་པའི་གནས་པ་སྟོབས་དང་ལྡན་པའི་ཕྱིར་རོ། །གཞན་ཡང་མི་རྟག་པ་ཉིད་མཚན་གཞི་འདུས་བྱས་དང་ལྷན་ཅིག་འབྱུང་ངམ། དུས་ཕྱིས་འབྱུང༌། གལ་ཏེ་མཚན་ཉིད་མཚན་གཞི་ལ་མི་འཁྲུལ་བས། དུས་རྟག་ཏུ་མི་རྟག་པ་ཉིད་ཡོད་ན། དེ་ལྟ་ན་དངོས་པོ་རྟག་ཏུ་རང་བཞིན་གྱིས་གནས་པ་ཡོད་པ་མ་ཡིན་ཏེ། དངོས་པོ་ལ་མི་རྟག་པ་རྟག་ཏུ་རྗེས་སུ་འབྲེལ་བའི་ཕྱིར། ཡང་གཉིས་པ་ལྟར་ན། སྔར་གནས་པ་དང་ལྡན་པས། རྟག་པར་གྱུར་ཟིན་ནས་ཕྱི་ནས་མི་རྟག་པ་དང་ལྡན་པས། མི་རྟག་པར་འགྱུར་ཏེ༑ དང་པོར་གནས་པ་རང་བཞིན་གྱིས་གྲུབ་ནས་ཕྱིས་འཇིག་པར་འགྱུར་བའི་ཕྱིར་རོ། །དེ་ཡི་དོན་ནི་གནས་པའི་དུས་ན་མི་འཇིག འཇིག་པའི་དུས་ན་མི་གནས་པས། དངོས་པོ་གཅིག་རྟག་པ་དང་མི་རྟག་པ་གཉིས་ཀར་འགྱུར་རོ༑ ༑ཞེས་པའི་དོན་ནོ། །གལ་ཏེ༌། མཚན་ཉིད་གནས་པའི་མི་རྟག་པ་དང་ལྷན་ཅིག་མཚན་གཞི་དངོས་པོ་གཅིག་པ་ཡོད་ན། དེ་ལྟ་ན། དངོས་པོ་ལ་མི་རྟག་པ་ལོག་པར་འགྱུར་བར་ཐལ། དངོས་པོ་གནས་པ་རང་བཞིན་ （ ༣༧བ ） གྱིས་ཡོད་པའི་ཕྱིར་རོ། །ཡང་ན་གནས་པ་ཡོད་ཅེས་པ་རྫུན་པར་འགྱུར་ཏེ། དངོས་པོ་ལ་མི་རྟག་པ་རང་བཞིན་གྱིས་ཡོད་པའི་ཕྱིར་རོ། །འདུས་བྱས་རང་བཞིན་གྱིས་མེད་པ་ལ་གནས་པ་དང་མི་རྟག་པ་ངོ་བོ་གཅིག་ཏུ་རུང་ལ་འདུས་བྱས་རང་བཞིན་གྱིས་གྲུབ་པར་སྨྲ་བ་ལ་མི་རུང་བར་བསྟན་ཏོ། །གཉིས་པ་ནི གལ་ཏེ་དུས་ཡོད་དེ། འདུ་བྱེད་འདས་པའི་རྟེན་ཅན་འདས་པའི་དུས་ཡོད་པའི་ཕྱིར་རོ། །འདས་པའི་དངོས་པོ་མེད་ན། བདག་འདས་པའི་དུས་ན་འདི་དང་འདི་ལྟ་བུ་ཞིག་ཏུ་གྱུར་རོ་སྙམ་དུ་དྲན་པ་སྐྱེ་བ་མི་སྲིད་པར་འགྱུར་རོ༑ ༑ཞེ་ན། དྲན་པ་ཞེས་པ་ནི་འགགས་ཤིང་རང་བཞིན་མེད་པ་ལོག་པའི་དོན་ལ་དམིགས་ནས། རང་བཞིན་མེད་པའི་ལོག་པ་ཁོ་ན་འབྱུང་སྟེ།

སྔར་མཐོང་ཟིན་པའི་དངོས་པོ་ད་ལྟར་འགགས་ནས་མི་སྣང་ཞིང༌། སླར་ཡང་དེ་ཉིད་འཛིན་པའི་སེམས་སྐྱེ་བ་ཡང་མ་ཡིན་ཞིང༌། བདག་གི་མཐོང་ངོ་སྙམ་དུ་དྲན་པ་སྐྱེ་བ་དེས་ན་སྟེ་དེའི་ཕྱིར་རོ། །གཉིས་པ་ནི རྣལ་འབྱོར་སྤྱོད་པ་བཞི་བརྒྱ་པ་ལས། དུས་དགག་པ་སྒོམ་པ་བསྟན་པ་སྟེ། རབ་ཏུ་བྱེད་པ་བཅུ་གཅིག་པའོ།། །། རབ་བྱེད་བཅུ་གཉིས་པ། ལྟ་བ་དགག་པ་སྒོམ་པ་བཤད་པ། གཉིས་པ་ལྟ་བར་བྱ་བའི་རང་བཞིན་དགག་པ་ལ་གཉིས། རབ་བྱེད་ཀྱི་གཞུང་བཤད་པ། རབ་བྱེད་ཀྱི་མཚན་བསྟན་པའོ། །དང་པོ་ལ་གསུམ། ལེགས་བཤད་ལ་མི་འཇུག་པའི་རྒྱུ་མཚན། ལེགས་བཤད་མདོར་བསྡུས་ཏེ་བསྟན་པ། ཐར་འདོད་ལ་ལེགས་བཤད་བླང་བྱར་གདམས་པའོ། །དང་པོ་ལ་བཞི། ཉན་པ་པོ་སྣོད་ལྡན་རྙེད་དཀའ་བར་བསྟན་པ། བསྟན་བྱ་སྟོང་ཉིད་ཟབ་པར་བསྟན་པ། ཟབ་མོ་རྩོད་ཕྱིར་དུ་གསུངས་པ་མིན་པར་བསྟན་པ། རང་གཞན་གྱིས་བསྟན་པའི་ཕྲ་རགས་ཀྱི་ཁྱད་པར་བསྟན་པའོ། །དང་པོ་ལ་གསུམ། ཉན་པ་པོའི་མཚན་ཉིད། མཚན་ཉིད་དང་མི་ལྡན་པའི་ཉེས་དམིགས། དེ་ལ་རྩོད་པ་སྤང་བའོ། །དང་པོ་ནི འདིར་སྨྲས་པ། ཁྱོད་ཀྱིས་བདག་མེད་པའི་ཆོས་འདི་ཆོས་གསལ་ཞིང་རྒྱས་པར་བསྟན་ལ། དེ་བཞིན་གཤེགས་པ་ཡང་འདི་ཐུགས་སུ་ཆུད་པ་པོ་དང༌། ཉེ་བར་འདོམས་པ་པོ་ཡིན་ན། ཅིའི་ཕྱིར་ཆོས་འདི་ལ་འཇིག་རྟེན་ཕལ་ཆེར་འཇུག་པར་མི་འགྱུར་ཞིང༌། རང་གཞན་གྱི་དངོས་པོར་སྨྲ་བ་རྣམས་ཀྱི་ལུགས་ཀྱྀ་ཁྱད་པར་གཞན་དག་ཅི་སྟེ་བྱུང་ཞེ་ན། ཆོས་འདི་ཡི་བྱ་བ་པོ་དང༌། འཆད་པ་པོ་དང༌། ཆོས་ཀྱི་བདག་ཉིད་ཆེས་དག་པ་ཞིག་ཡིན་ན་ཡང༌། ཉན་པ་པོའི་ཆེ་བའི་ཡོན་ཏན་ནི་ཤིན་ཏུ་རྙེད་པར་དཀའ་སྟེ། རང་ཕྱོགས་ལ་ཆགས་པ་དང༌། གཞན་ཕྱོགས་ལ་སྡང་བ་མེད་པའི་གཟུ་བོར་གནས་པ་དང༌། ལེགས་བཤད་དང་ཉེས་བཤད་ཀྱི་ཁྱད་པར་ཕྱེ་བའི་བློ་དང་ལྡན་པ་དང༌། ལེགས་བཤད་དོན་དུ་གཉེར་བ་དང༌། ཆོས་དང་ཆོས་སྨྲ་བ་ལ་གུས་པ་དང༌། ཆོས་ལ་ཡིད་གཏོད་པ་སྟེ། ཁྱད་པར་ལྔ་དང་ལྡན་པ་ནི༑ ལེགས་བཤད་ཉན་པ་པོའི་སྣོད་ཅེས་བྱ་བར་བཤད་ཅིང༌།

ཡོན་ཏན་དེ་དག་དང་ལྡན་པ་ནི་ཤིན་ཏུ་རྙེད་དཀའ་བའི་ཕྱིར་རོ། །དེས་ན་ཆོས་འདི་ལ་འཇིག་རྟེན་ཕལ་ཆེར་མི་འཇུག་གོ །དེ་ལ་གཟུ་བོར་གནས་པར་དགོས་ཏེ། དེ་མེད་ན། གཞན་ལ་ཞེ་སྡང་བས། ལེགས་བཤད་ཡིན་ཡང་འདོར་བ་ཡིན་པའི་ཕྱིར་རོ། ། （ ༣༨ན ） བློ་དང་ལྡན་པ་དགོས་ཏེ། དེ་ལེན་ན། ལོག་པར་བཤད་པ་ལ་ཡང་ལེགས་བཤད་དུ་འཛིན་པའི་ཕྱིར་རོ། །དོན་དུ་གཉེར་བ་དགོས་ཏེ། དེ་མེད་ན་ཆོས་ལ་བརྩོན་པར་མི་བྱེད་པའི་ཕྱིར་རོ། །ཆོས་དང་ཆོས་སྨྲ་བ་ལ་གུས་པ་དགོས་ཏེ། དེ་མེད་ན། ཆོས་དང་དཔོན་སློབ་ཀྱི་འབྲེལ་བ་ཉམས་ནས་གདམས་པས་རྒྱུད་སྨིན་པར་མི་ནུས་པའི་ཕྱིར་རོ། །ཆོས་ལ་ཡིད་གཏོད་པ་དགོས་ཏེ། དེ་མེད་ན། ཆ་ཤས་ཙམ་ཐོས་ཀྱང༌། གསལ་ལ་མ་འདྲེས་ཤིང༌། ཟུར་ཕྱིན་པར་རྟོགས་མི་ནུས་པའི་ཕྱིར་རོ། །ལེགས་བཤད་ཉན་པའི་སྣོད་དང༌། ལྡན་པའི་གང་ཟག་ལ་ཡོན་ཏན་དེ་དག་ངེས་པར་ཚང་དགོས་ཏེ། ཉན་པ་པོ་ཡི་སྐྱོན་གྱིས་སྨྲ་བ་པོའི་ཡོན་ཏན་སྐྱོན་དང༌༑ སྐྱོན་ཡང་ཡོན་ཏན་དུ་སྒྱུར་བར་བྱེད་ཅིང༌། ཉན་པ་པོ་མཚན་ཉིད་དང་ལྡན་པ་ཡིན་ན། སྨྲ་བ་པོའི་ཡོན་ཏན་ཚིག་ཟུར་དོད་པ་དང༌། དོན་ཕྱིན་ཅི་མ་ལོག་པ་དང༌༑ བློ་གསལ་བ་དང༌། སྔ་ཕྱི་མ་འཁྲུག་པ་དང༌། ཉན་པ་པོའི་བསམ་པ་ཁོང་དུ་ཆུད་པ་དང༌། སེམས་ལ་ཟང་ཟིང་མི་འདོད་པ་ལ་སོགས་པ་རྣམས་ཀྱི་ཡོན་ཏན་ལས༑ རྣམ་པ་གཞན་དུ་སྐྱོན་དུ་སྣང་བར་མི་འགྱུར་ལ། ཉན་པ་པོ་ལའང་ཡོན་ཏན་སྐྱོན་གྱི་ངོ་བོ་འགྱུར་བ་མ་ཡིན་པའི་ཕྱིར་རོ། །གཉིས་པ་ནི། འཆད་པ་པོ་ཆེས་ཡོངས་སུ་དག་པ་ཡིན་ཡང༌། ཉན་པ་པོ་རང་གི་ཉེས་པ་ལ་མི་རྩི་བ་རྣམས་ཀྱིས། འཆད་པ་པོ་སྐྱོན་དང་ལྡན་པ་ཉིད་དུ་རྩི་བར་བྱེད་དམ། བཅོམ་ལྡན་འདས་ཀྱིས་སྲིད་པ་སྡུག་བསྔལ་བདེན་པ་དང༌། སྲིད་པའི་ཐབས་ཀུན་འབྱུང་བདེན་པ་དང༌། ཞི་བ་ཡི་ཐབས་ལམ་གྱི་བདེན་པ་དང༌། དེ་བཞིན་དུ་ཞི་བ་འགོག་པའི་བདེན་པ་གསུངས་ཏེ། དེ་ལ་ཡང་དག་པར་འཇུག་པ་རྣམས་ཀྱིས་དོན་ཇི་ལྟ་བ་བཞིན་དུ་ཁོང་དུ་ཆུད་ཀྱང༌།

ཡང་དག་པའི་ལམ་ལ་མི་བརྩོན་པའི་འཇིག་རྟེན་པ་བདག་ཉིད་སྣོད་མ་ཡིན་པར་མ་འཕྲིགས་པ་དག་གི་དོན་ཇི་ལྟ་བ་བཞིན་ཡོངས་སུ་མི་ཤེས་པ་ཡིན་པ་དེ་ནི། སངས་རྒྱས་ཀྱིས་ཡང་དག་པར་མ་བཤད་པའོ་ཞེས་ཐུབ་པའི་སྐྱོན་ལྟ་བུར་མེད་པར་བྱེད་པའི་ཕྱིར། དེས་ན་སྣོད་མ་ཡིན་པ་ལ་གདམས་པ་བསྟན་པ་ནི། འཆད་པ་པོ་སྐྱོན་ཅན་དུ་བཙུད་ནས་དཔོན་སློབ་གྱི་འབྲེལ་བ་ཉམས་ཏེ། སྐྱེ་བ་གཏན་དུ་དགེ་བའི་གཤེས་གཉེན་དང་མི་འཕྲད་པའི་རྒྱུ་གསོག་པར་བྱེད་པས། གཞན་དོན་དུ་མི་འགྱུར་གྱི་གཞན་གྱི་ལམ་སྒྲུབ་པའི་གེགས་བྱས་པ་ལྟ་བུ་འགྱུར་བའི་ཕྱིར་རོ། །གསུམ་པ་ལ་གཉིས། ཐུབ་པ་ཐམས་ཅད་མཁྱེན་པར་སྒྲུབ། ཕྱི་རོལ་པའི་ཡོན་ཏན་པ་ཐམས་ཅད་མཁྱེན་པ་ཡིན་པ་དགག་པའོ། །དང་པོ་ནི། གལ་ཏེ་དེ་བཞིན་གཤེགས་པས། སྦྱིན་པ་དང་ཚུལ་ཁྲིམས་ལ་སོགས་པ་མངོན་མཐོའི་གཏམ་གསུངས་པ་ནི། ཆེས་དོན་གསལ་བ་ཡིན་ན། ངེས་པར་ལེགས་པའི་གཏམ་ནི། དངོས་པོ་ཐམས་ཅད་རང་བཞིན་མེད་པར་སྟོན་པ་ལྟ་བུར་ལེན་པ་ཉིད་ཀྱིས། ཁོ་བོ་ཅག་གིས་རྟོགས་པར་མི་ནུས་པས་ཡིད་མགུ་བར་མི་བྱའོ་ཞེ་ན། བཅོམ་ལྡན་འདས་ཀྱིས་བསྟན་པ་ཟབ་མོའི་ལམ་འདི་ལ་མི་འཇིགས་པར་ཡོངས་སུ་དགའ་བ་སྐྱེད་པར་རིགས་ཏེ། གང་གིས་རྟོགས་ན་ཉོན་མོངས་ཀུན་སུན་འབྱིན་པ་ལ་སྟོང་པ་ཉིད་དེ་དག་ནི་ （ ༣༨བ ） བསྟན་པ་ལ། མི་དགའ་བར་འགྱུར་བའི་རྒྱུ་ཅི་ཞིག་སྟེ། དགའ་བ་སྐྱེད་པར་མི་རིགས་པའི་ཕྱིར། རྟགས་གྲུབ་སྟེ། བདེ་སྡུག་སོགས་ཀུན་ནས་ཉོན་མོངས་པ་ཐམས་ཅད་ལ་ཆགས་པ་བཏང་བས། མྱ་ངན་ལས་འདའ་བར་གྲངས་ཅན་པ་ལ་སོགས་པ་ཐར་པ་ཁས་ལེན་པའི་ཡ་མཚན་ཅན་ཀུན་གྱིས་འདོད་ཅིང་བཅོམ་ལྡན་འདས་ཀྱིས་ཉོན་མོངས་པ་ཐམས་ཅད་བཏང་བའི་ཐབས་རང་བཞིན་མེད་པ་ལྟ་བུར་བྱེད་པའི་སྒོ་ནས་བསྟན་པ་ཙམ་ཡིན་པའི་ཕྱིར། གལ་ཏེ། ཐམས་ཅད་བཏང་བས་མྱ་ངན་ལས་འདའ་བར་ཡ་མཚན་ཅན་ཀུན་གྱིས་འདོད་པ། དེ་ཉིད་བཅོམ་ལྡན་འདས་ཀྱིས་ཀྱང་བསྟན་ན། ཁྱོད་དང་མུ་སྟེགས་ཅན་ལ་ཁྱད་པར་ཅི་ཡོད་ཅེ་ན།

མུ་སྟེགས་ཅན་རྣམས་ཀྱི་ནི། ཐམས་ཅད་བཏང་བའི་བསམ་པ་ཙམ་ཞིག་ཏུ་ཟད་ཀྱི། ཐམས་ཅད་བཏང་བའི་ཐབས་མི་ཤེས་པས་སོ། །ཐུབ་པ་ཡིས་ངེས་པར་ཆོས་འདི་ལ་གཞན་དུ་ཞི་བ་མེད་ཅེས་གསུངས་ཏེ། ཕྱི་རོལ་པ་གང་གི་ཐམས་ཅད་གཏོང་བའི་ཐབས་ཆོས་ཐམས་ཅད་རང་བཞིན་གྱིས་སྟོང་པ་མི་ཤེས་པའི་གང་ཟག་དེ་ནི་འཁོར་བ་ཅི་ཞིག་གཏོང་བར་བྱེད་པར་འགྱུར་ཏེ། གཏོང་བར་བྱེད་མི་ནུས་པ་དེས་ན་དེའི་ཕྱིར་རོ། །གལ་ཏེ་ཐམས་ཅད་མཁྱེན་པ་ཡིན་ན། ལྐོག་ཏུ་གྱུར་པའི་དོན་ཐམས་ཅད་མངོན་སུམ་དུ་མཁྱེན་དགོས་ལ། དབང་པོ་ལས་འདས་པའི་དོན་སྟོན་པ་ན། འདི་ནི་འདི་ཁོ་ན་ལྟར་ཡིན་གྱི། གཞན་དུ་མ་ཡིན་ནོ་ཞེས་བྱ་བ་འདི་ལ་ངེས་པའི་རྒྱུ་ཅི་ཞིག་ཡོད་ཅེ་ན། ཟབ་མོ་དེ་ཁོ་ན་ཉིད་ཀྱི་དོན་ནི། ཐོག་མར་མངོན་སུམ་གྱིས་རྟོགས་པར་མི་ནུས་ཀྱང༌། རྟགས་ལ་བརྟེན་པའི་རྗེས་དཔག་ཚད་མས་རྟོགས་པར་ནུས་ཏེ། གང་ཟག་གང་ཞིག་སངས་རྒྱས་ཀྱི་གསུངས་པའི་སོ་སོ་སྐྱེ་བོ་ལ། ཤིན་ཏུ་ལྐོག་གྱུར་དག་ལ་ཡིན་ནམ་མིན་ཞེས་ཐེ་ཚོམ་སྐྱེ་བར་འགྱུར་བའི་གང་ཟག་དེ་ཡིས། མཐར་འཛིན་གཏོང་བའི་ཐབས་རང་བཞིན་སྟོང་པ་ཉིད་ལ་བརྟེན་ཏེ། ཤིན་ཏུ་ལྐོག་གྱུར་གྱི་དོན་བསྟན་པ་རྣམས་ཀྱང༌། རང་བཞིན་མེད་པའི་འདི་ཉིད་ངེས་པའི་རྒྱུ་མཚན་ཁོ་ན་ངེས་པར་བྱས་པས་ཐམས་ཅད་མཁྱེན་པར་ཡིད་ཆེས་པར་བྱ་བའི་ཕྱིར། གཉིས་པ་ནི་མཐོང་བའི་ཆོས་ལ་ཕྱིན་ཅི་ལོག་ཏུ་གྱུར་པའི་མུ་སྟེགས་ཅན་རྣམས་ཀྱིས། དོན་ཇི་ལྟ་བ་བཞིན་དུ་བརྗོད་པའི་ནུས་པ་ཡོད་པ་མ་ཡིན་ནོ། །ཕྱི་རོལ་པའི་སྟོན་པ་གང་གིས་སྣོད་བཅུད་ཀྱི་འཇིག་རྟེན་རྒྱུ་འབྲས་རགས་པ་འདི་མཐོང་བ་དཀའ་བ་དེ་ནི། དོན་ཤིན་ཏུ་ཕྲ་བ་གཞན་ལ་བླུན་པ་ཉིད་ཡིན་པའི་ཕྱིར་རོ། །དེས་ན་ལམ་ལོག་པ་སྟོན་པ་དོར་ནས། ཡང་དག་པའི་ལམ་སྟོན་པའི་རྗེས་སུ་འཇུག་ཅིང་གུས་པས་བྱ་སྟེ། སྐྱེས་བུ་གང་དག་མུ་སྟེགས་པ་དེ་ཡི་རྗེས་སུ་འགྲོ་བ་དེ་དག་ཤིན་ཏུ་ཡུན་རིང་ཕྱི་མཐའ་མེད་པ་འཁོར་བར་བསླུས་པར་འགྱུར་བའི་ཕྱིར་རོ།

།གཉིས་པ་བསྟན་བྱ་སྟོང་ཉིད་ཟབ་པར་བསྟན་པ་ལ་བཞི། སྟོང་ཉིད་ལ་སྐྲག་པའི་རྒྱུ། གཞན་སྟོང་པ་ཉིད་ལ་འཇུག་པའི་གེགས་བྱེད་པའི་ཉེས་དམིགས། དམན་པ་ལ་སྟོང་ཉིད་བསྟན་པར་བྱ་བ་མ་ཡིན་པ། བསྟན་བྱ་བདག་མེད་པའི་རང་བཞིན་བསྟན་པའོ། །དང་པོ་ནི། ཅིའི་ཕྱིར་ཐར་པ་འདོད་པ་འགའ་ཞིག་མུ་སྟེགས་ཅན་གྱི་རྗེས་སུ་འཇུག་ཅེ་ན། རང་ （ ༣༩ན ） བཞིན་སྟོང་པ་ཉིད་ཀྱིས་ཆོས་བསྟན་པ་ལ་འཇིགས་པས། མུ་སྟེགས་ཅན་གྱི་རྗེས་སུ་འཇུག་པ་ཡིན་ནོ། །དངོས་འཛིན་གྱི་དྲི་མ་དོར་ནས། མྱ་ངན་ལས་འདས་པར་རང་ཉིད་འགྲོ་བ་གང་ཡིན་པ་དེ་དག་ནི༑ ཤིན་ཏུ་བྱ་དཀའ་བ་བྱེད་པ་སྟེ། མཛད་པ་ཐུགས་རྗེ་ཆེན་པོ་མངའ་བ་འདྲེན་པའི་སླད་བཞིན་དུའང༌། སྐྱེས་བུ་དམ་པ་ནི་མ་ཡིན་པའི་ཡིད་ནི་མྱ་ངན་ལས་འདས་པར་འགྲོ་བར་སྤྲོ་བ་མ་ཡིན་པའི་ཕྱིར། རྟགས་གྲུབ་སྟེ། རང་བཞིན་སྟོང་པ་ཉིད་བསྟན་པ་ལ་ཤིན་ཏུ་སྐྲག་པའི་ཕྱིར། གང་གིས་སྐྲག་པར་འགྱུར་ཞེ་ན། བ་གླང་རྫི་ལ་སོགས་པ་སྟོང་ཉིད་ཉན་ཡང་སྐྲག་པ་མི་རྩོམ་སྟེ། སྟོང་པ་ཉིད་ཀྱི་དོན་ཅུང་ཟད་ཀྱང་མ་མཐོང་ཞིང༌། བློ་ཁ་མ་ཕྱོགས་པའི་ཕྱིར་རོ། །སྟོང་པ་ཉིད་ཀྱི་དོན་མཐོང་ན་ཡང་རྣམ་པ་ཀུན་ཏུ་སྐྲག་པ་དེ་ལོག་པར་འགྱུར་ཏེ། འཇིགས་པའི་རྒྱུ་བདག་འཛིན་དང་བྲལ་བར་ནུས་པའི་ཕྱིར་རོ། །རྒྱུ་མཚན་དེས་ན་སྟོང་པའི་དོན་ཅུང་ཟད་ཅིག་ཕྱོགས་མཐོང་ཙམ་ཤེས་ལ་ཡང་དག་པར་མ་ཤེས་པའི་གང་ཟག་ནི། ངེས་པར་སྐྲག་པར་འབྱུང་བར་བསྒྲུབ་པར་བྱ་སྟེ། རང་བཞིན་མེད་པའི་དོན་གཏན་མེད་པར་གཟུང་ནས་གཡང་ས་ལྟར་སེམས་པའི་ཕྱིར་རོ། །དཔེར་ན། གླང་པོ་ཆེ་སྨྱོན་པ་ལ་བསྐྱོན་པ་ན་ལེགས་པར་བསླབ་པའི་སྐྱེས་བུ་མི་འཇིགས་ལ། མ་བསླབས་ཀྱང་ལྷུང་བ་ལ་སོགས་པའི་སྐྱོན་མ་མཐོང་ཞིང༌། བཞོན་པ་ཙམ་མཆོག་ཏུ་འཛིན་པ་ཡང་མི་འཇིགས་སོ། །ལེགས་པར་མ་བསླབས་ཤིང་ཡོན་ཏན་ཅུང་ཟད་མཐོང་བ་ནི་འཇིགས་པ་བཞིན་ནོ། །ཅིའི་ཕྱིར་སྟོང་པ་ཉིད་ལ་སྐྲག་ཅེ་ན། བྱིས་པ་དེ་དག་སྔར་གོམས་པ་མེད་པ་ཡིས།

འཁོར་བ་ལྡོག་བྱེད་ཀྱི་ཆོས་སྟོང་པ་ཉིད་ལ་འཇིགས་པར་འགྱུར་བའི་རྒྱུ་མཚན་ཡོད་དེ། བྱིས་པ་རྣམས་ངེས་པ་ཁོ་ནར་འཁོར་བར་འཇུག་པར་བྱེད་པའི་ཆོས་བདག་འཛིན་ལ་ཤིན་ཏུ་གོམས་ཤིང་ཞེན་པ་ཡིན་པའི་ཕྱིར་རོ། །གཉིས་པ་ནི། དེས་ན་སྐྱེས་བུ་དམ་པ་རྣམས་ཀྱིས་སྟོང་པ་ཉིད་ཀྱི་ཆོས་འདི་གཞན་ལ་འབད་པ་ཆེན་པོས་བསྟན་པར་བྱ་སྟེ། སྐྱེས་བུ་གང་ཟག་གི་སེམས་རྒྱུད་གཏི་མུག་དང་ཕྲག་དོག་འགའ་ཞིག་གིས་བསྒྲིབས་ཤིང༌། གཞན་གྱི་དེ་ཁོ་ན་ཉིད་མཐོང་བ་ལ། གེགས་བྱེད་པའི་གང་ཟག་དེ་ལ། དགེ་ལེགས་འགྲོ་བ་མཐོ་རིས་འཐོབ་པར་ཡང་མེད་ལ། ཐར་པ་སྨོས་ཅི་དགོས་ཏེ་ཐོབ་པ་མེད་པའི་ཕྱིར། དེས་ནི་སྟོང་ཉིད་སྟོན་པའི་བཤེན་གཉེན་དང༌། སྟོང་པ་ཉིད་བསྟན་པའི་ཆོས་ལ་ཞེ་སྡང་བར་མ་ཟད། མ་གུས་པ་ཙམ་ཡང་སྡིག་པ་ཤིན་ཏུ་ཆེ་བར་བསྟན་ཏོ། །ལྟ་བ་ལས་ཉམས་པ་ནི་རང་གཞན་ལ་གནོད་པ་ཤིན་ཏུ་ཆེ་བར་གཟིགས་ནས། བཅོམ་ལྡན་འདས་ཀྱིས་ཚུལ་ཁྲིམས་ལས་ནི་ཉམས་པ་བླ་ཡི། སྟོང་པ་ཉིད་ཀྱི་ལྟ་བ་ལས་ཅིས་ཀྱང་ཉམས་པར་བྱ་བ་མ་ཡིན་ཏེ། ཚུལ་ཁྲིམས་ཀྱིས་ནི་མཐོ་རིས་ཀུན་འགྲོ་བར་བྱེད་ལ། སྟོང་ཉིད་རྟོགས་པའི་ལྟ་བས་ཐར་པ་དང་ཐམས་ཅད་མཁྱེན་པའི་གོ་འཕང་མཆོག་ཏུ་འགྲོ་བར་འགྱུར་བའི་ཕྱིར་རོ། །གསུམ་པ་ནི། བདག་

（ ༣༩བ ） མེད་ཀྱི་ཆོས་ལ་མོས་པ་དང་བྲལ་ཞིང༌། བདག་ལ་མངོན་པར་ཞེན་པའི་དམ་པ་མ་ཡིན་པ་ལ་ནི། བདག་འཛིན་དང་མཐུན་པར་བདག་བསྟན་པ་མཆོག་ཡིན་ནོ། །སྐྱེ་བ་སྔ་ཕྱིར་འཇུག་པའི་བདག་ཡོད་པར་མཐོང་ནས། ལས་འབྲས་ལ་བླང་དོར་བྱེད་པས་བདེ་འགྲོར་འགྲོ་བའི་ཕྱིར། བདག་མེད་སྟོན་པ་ནི་མཆོག་མ་ཡིན། བདག་མེད་པའི་དོན་ལོག་པར་བཟུང་ནས་ངན་སོང་གིས་འགྲོ་བར་འགྱུར་བའི་ཕྱིར་རོ། །དེས་ན་སྟོང་ཉིད་བསྟན་པ་ལ་ཉེས་དམིགས་དང༌། ཕན་ཡོན་གཉིས་སུ་ངེས་ཏེ་གཅིག་དམ་པ་མ་ཡིན་པ་ནི་སྟོང་པ་ཉིད་ཀྱི་དོན་ལ་སྒྲོ་འདོགས་དང༌། སྐུར་འདེབས་ཀྱི་ལས་ཀྱིས་ངན་འགྲོ་ཉིད་འགྲོ་བ༑ ཐ་མལ་པ་མ་ཡིན་པ་སྟོང་པ་ཉིད་རྟོགས་པ་ནི་ཞི་བ་ཉིད་དུ་འགྲོ་བའི་ཕྱིར། ཇི་སྐད་དུ། བླུན་ལ་ཉེ་བར་བསྟན་པ་ནི། །འཁྲུག་པ་འགྱུར་གྱི་ཞི་ཕྱིར་མིན། ། ལག་འགྲོའི་འོ་མ་འཐུང་བ་ནི། །དུག་འཕེལ་རྒྱུར་འགྱུར་འབའ་ཞིག་གོ །ཞེས་ཇི་སྐད་བྱ་བ་བཞིན་ནོ། །བཞི་པ་ནི། འོ་ན་བསྟན་པར་བྱ་བ་བདག་མེད་པའི་དོན་དེ་ནི་གང་གི་ཡིན་ཞེ་ན། བདག་མེད་པའི་རང་བཞིན་ནི་ཤེས་བྱ་མཐར་ཐུག་ཁྱད་པར་གསུམ་དང་ལྡན་པ་ཞིག་སྟེ། བདག་མེད་རྟོགས་པའི་ལྟ་བ་ལས་ཐེག་པ་གསུམ་གྱི་ཞི་བ་མྱང་འདས་ཀྱི་སྒོ་གཞན་གཉིས་པ་མེད་པ་དང༌། བདག་མེད་རྟོགས་པའི་ཤེས་རབ་ཀྱིས་མཐར་ཕྱིན་གྱི་ལྟ་བ་ངན་པ་རྣམས་བཤིག་པར་བྱེད་ཅིང༌། དུས་གསུམ་གྱི་སངས་རྒྱས་ཀུན་གྱི་ཡུམ་དུ་གྱུར་པའི་ཁྱད་པར་གསུམ་དང་ལྡན་པ་དེ་ལ་བདག་མེད་ཅེས་ནི་བྱ་བར་བརྗོད་དོ། ཁྱད་པར་གསུམ་དང་ལྡན་པའི་བདག་མེད་པ་འདི་ནི༑ སྐྱེ་བོ་བློ་ཞན་པ་ལ་བསྟན་པར་བྱ་བ་མ་ཡིན་ཏེ། སྟོང་པ་ཉིད་ཀྱི་ཆོས་འདི་ཡིས་ནི་མི་སྟོང་པ་ཞེས་པ་ཙམ་ལས་ཀྱང༌། ཟབ་མོའི་སྣོད་དུ་མི་རུང་བའི་དལ་པ་མིན་པ་ལ་འཇིགས་པ་སྐྱེ་བའི་ཕྱིར་རོ། །རྟགས་གྲུབ་སྟཻ། སྟོབས་ཞན་པ་ལ་འཇིག་པ་མི་སྐྱེད་པའི་སྟོབས་ལྡན་ཞེས་བྱ་བ་གང་ཞིག་འཇིག་རྟེན་ན་མཐོང་སྟེ་མ་མཐོང་བའི་ཕྱིར་རོ།

།དཔེར་ན་སེང་གེ་དང་རི་དྭགས་བཞིན་ནོ། །གསུམ་པ་ཟབ་མོ་རྩོད་ཕྱིར་དུ་བྱ་བ་མ་ཡིན་པ་ལ་གཉིས། དངོས་ཀྱི་དོན་དང༌༑ ཞར་ལས་བྱུང་བའོ། །དང་པོ་ནི། གལ་ཏེ་བདག་མེད་པ་འདི་ལྟ་བ་ངན་པ་ཐམས་ཅད་འཇོམས་པར་བྱེད་པ་ཡིན་ན། ཕས་ཀྱིས་རྒོལ་བ་ཚར་བཅད་པའི་ཆེད་དུ་སྣོད་མ་ཡིན་པ་དག་ལ་ཡང་བསྟན་པར་རིགས་སོ། །ཞེ་ན། དེ་ནི་མ་ཡིན་ཏེ། བདག་མེད་པའི་ཆོས་འདི་དེ་བཞིན་གཤེགས་པ་རྣམས་ཀྱིས་རྩོད་པའི་ཆེད་འབའ་ཞིག་ཏུ་མ་གསུངས་པའི་ཕྱིར་རོ། །རྟགས་གྲུབ་སྟེ། རྣམ་པར་ཐར་པའི་སྒོ་ཉིད་དུ་བསྟན་པའི་ཕྱིར་རོ། །དེ་ལྟ་ནའང༌། བདག་མེད་པའི་ལྟ་བ་འདིས་ནི། གཞན་བདག་ཏུ་སྨྲ་བ་རྣམས་སྲེག་སྟཻ་ལྟ་བའི་བུད་ཤིང་སྲེག་པའི་གཉེན་པོ་སྟོབས་ལྡན་ཡིན་པའི་ཕྱིར། དཔེར་ན། མེ་ཡིས་བུད་ཤིང་སྲེག་པ་བཞིན་ནོ། །གལ་ཏེ་ཆོས་འདི་དད་པ་ཅན་གྱི་རྒྱུད་ལ་སྐྱེད་པ་ན། ཇི་ལྟར་གཞན་གྱིས་སྨྲ་བ་སྲེག་ཅེ་ན། བསྟན་བཅོས་བྱེད་པ་པོ་བདག་ལ་སྟོང་པ་ཉིད་ཀྱི་ཆོས་འདི་ནི། ལྟ་ （ ༤༠ན ） བ་ངན་པ་ཐམས་ཅད་འཇིག་པའི་སྒོ་དང་འདྲ་བ་སྣང་སྟེ། བདག་མེད་པའི་ཆོས་འདི་དང་སྐྱེས་བུ་གང་གིས་ཤེས་པར་འགྱུར་བ་དེ་ནི། བདེན་འཛིན་གྱི་ལྟ་བ་གཞན་ལ་མི་དགའ་བ་དེ་ན་སྟེ། དེའི་ཕྱིར།གཉིས་པ་ལ་གཉིས། དམ་པ་བདག་མེད་ལ་མི་སྐྲག་པའི་རྒྱུ། ལྟ་བ་ལོག་པ་ཅན་ལ་སྙིང་བརྩེ་བར་བྱ་བའོ། །དང་པོ་ནི། ཅིའི་ཕྱིར་ཆོས་འདི་དམ་པ་རྣམས་སྐྲག་པའི་རྒྱུར་མི་འགྱུར་ཞེ་ན། དེ་ཁོ་ན་ཉིད་དུ་བདག་མེད་དོ་སྙམ་དུ་དེ་ལྟར་དམ་བཅའ་གང་ལ། སྟོང་ཉིད་རྟོགས་པའི་དགོངས་པ་གནས་པ། དེ་ནི་བདག་ཡོད་པས་ག་ལ་དགའ་ཞིང༌། བདག་མེད་པས་འཇིགས་པ་ག་ལ་འགྱུར་ཏེ་མི་འགྱུར་ཏེ། དེ་ནི་བདག་ཏུ་ལྟ་བ་ལ་རྗེས་སུ་ཆགས་པ་མེད་ཅིང༌། བདག་མེད་པ་ལ་ཁོང་ཁྲོ་བ་མེད་པའི་ཕྱིར་རོ། །གཉིས་པ་ནི། དེས་ན་ལྟ་བ་ངན་པའི་དབང་དུ་མི་འགྱུར་བའི་ཆེད་དུ། བརྩེ་བ་ཆེན་པོས་གཞན་ལ་ཟབ་མོའི་ཆོས་འདི་བསྟན་པར་རིགས་ཏེ། དོན་མ་ཡིན་པ་འཁོར་བའི་སྡུག་བསྔལ་གྱི་ས་བོན་དུ་གྱུར་པ་ཡི་ལྟ་བ་ངན་པའི་གཞན་དབང་ཅན།

མུ་སྟེགས་ཅན་མང་པོ་མཐོང་ནས། གྲོལ་བའི་ཆོས་འདོད་པའི་སྐྱེ་བོ་ལ༑ དམ་པ་སུ་ཞིག་སྙིང་བརྩེ་བར་མི་འགྱུར་ཏེ་སྙིང་བརྩེ་བར་བྱ་བ་ཁོ་ན་ཡིན་པའི་ཕྱིར་རོ། །བཞི་པ་རང་གཞན་གྱི་བསྟན་པའི་ཕྲ་རགས་ཀྱི་ཁྱད་པར་བསྟན་པ་ནི༑ ཅིའི་ཕྱིར་སེམས་ཅན་རྣམས་ཐར་པ་འདོད་ཅིང་དགེ་བའི་བསམ་པ་ཅན་ཡིན་ཡང༌༑ ཕལ་ཆེར་མུ་སྟེགས་ཅན་གྱི་རྗེས་སུ་འཇུག་ལ། སངས་རྒྱས་རྣམས་ཀྱིས་ནི་མ་ཡིན་ཞེ་ན། བསོད་ནམས་ཞན་པ་ཕལ་ཆེར་སངས་རྒྱས་ཀྱི་བསྟན་པའི་རྗེས་སུ་མི་འཇུག་པའི་རྒྱུ་མཚན་ཡོད་དེ། ཐུབ་པའི་གཞུང་ལུགས་ནི། ཆོས་ཤིན་ཏུ་ཕྲ་བས་རྟོགས་པར་དཀའ་ལ། མུ་སྟེགས་ཅན་གྱི་གཞུང་ལུགས་ནི་ཤིན་ཏུ་རགས་ཤིང༌། རྟོགས་སླ་བ་ཡིན་པའི་ཕྱིར། རྟགས་གྲུབ་སྟེ། ཤཱཀྱ་པ་དང༌། གོས་མེད་གཅེར་བུ་པ་དང༌། བྲམ་ཟེ་སྟེ་གསུམ་པ་རྣམས་ཀྱིས་ཆོས་ནི། རིམ་པ་བཞིན་དུ་ཡིད་ཀྱི་ཤེས་པ་དང་མིག་དང་སྣ་བའི་ཤེས་པ་ཡི་འཛིན་པ་དེའི་ཕྱིར་རོ། །དེ་ཡང་སངས་རྒྱས་པའི་ཆོས་ནི་རང་མེད་བཞིན་མེད་པ་ལྷུར་ལེན་པས་ཕྲ་ཞིང༌། ཡིད་ཁོ་ནས་འཛིན་ལ༑ གཅེར་བུ་པའི་ཆོས་ནི་སྐྲ་འབལ་བ་སོགས་ལུས་ཀྱི་གདུང་བ་མྱོང་བར་བྱེད་དོ༑ ༑བྲམ་ཟེ་རྣམས་ནི་འདོན་པ་སྙིང་པོར་བྱེད་པས་ཐོས་པ་ཙམ་གྱིས་དགོངས་པ་རྫོགས་པའི་ཕྱིར་རོ། །གལ་ཏེ་བློ་རགས་པའི་ཡུལ་ཡིན་པས། འཇིག་རྟེན་ཕལ་ཆེར་མུ་སྟེགས་པའི་ཆོས་ལ་འཇུག་ན། ཁྱོད་ཀྱིས་ཀྱང་དེ་ལྟར་སྒྲུབ་པར་རིགས་སོ་ཞེ་ན། མུ་སྟེགས་བྱེད་ཀྱི་རྗེས་སུ་འཇུག་ཅིང་སྒྲུབ་པར་མི་བྱ་སྟེ། ཇི་ལྟར་བྲམ་ཟེ་རྣམས་ལ་རྙེད་བཀུར་ཙམ་གྱི་ཆེད་དུ་ཆོས་ཕལ་ཆེར་བཟླས་བརྗོད་དང༌། སྦྱིན་སྲེག་གནང༌། བཀྲིས་པ་དང༌། འགྱོད་བཙང་སོགས་ཕྱི་ཚུལ་འཆོས་པ་ཉིད། ཆོས་སུ་བརྗོད་པ་ལྟར་དམ་པ་རྣམས་ཀྱི་སྤྱད་བྱ་མ་ཡིན་པ་དེ་བཞིན་དུ། གཅེར་བུ་པ་རྣམས་ལ་ཡང༌། ཆོས་ཕལ་ཆེར་སྐྲ་འབལ་བ་སོགས་བླུན་པ་ཁོ་ན་བརྗོད་པ་ཡིན་པའི་ཕྱིར་རོ། །གལ་ཏེ་དེ་དག་གིས་ཉེ་བར་བསྟན་པ་སྐྱོན་ཡིན་ན།

ཅིའི་ཕྱིར་འཇིག་རྟེན་པ་དག་གུས་པར་བྱེད་ （ ༤༠བ ） ཅེ་ན། དེ་ནི་ཐར་པ་འདོད་པ་རྣམས་ཀྱིས་བྱ་བ་མ་ཡིན་ནོ། །ཇི་ལྟར་རིག་བྱེད་འདོན་པ་སོགས་རིགས་པ་བླངས་པ་ལས༑ བྲམ་ཟེ་ལུས་ངག་གི་སྤྱོད་པ་ཕྱི་འཆོས་པ་གཙོ་ཆེ་བས་གུས་པ་སྐྱེ་བ་དེ་བཞིན་དུ། ལུས་གཅོད་པ་སོགས་དཀའ་ཐུབ་ཀྱི་ཉོན་མོངས་པ་བླངས་པ་ལས། གཅེར་བུ་པ་ལ་གུས་ཤིང་བརྩེ་བར་འགྱུར་བའི་ཕྱིར་རོ། །ཅིའི་ཕྱིར་དེ་དག་ཆོས་སུ་མི་འགྱུར་ཞེ་ན། ལུས་དཀའ་ཐུབ་ཀྱི་སྡུག་བསྔལ་གྱིས་གདུངས་པ་ནི། དམ་པའི་ཆོས་སུ་མི་འགྱུར་ཏེ། ཉེས་པར་སྤྱད་པའི་ལས་ཀྱི་རྣམ་པར་སྨིན་པ་ཡིན་པའི་ཕྱིར་རོ༑ ༑ཇི་ལྟར་གཅེར་བུ་པ་དེ་བཞིན་དུ། བྲམ་ཟེ་རྣམས་ཀྱི་སྐྱེ་བ་ཡང་མཐོ་རིས་ཐོབ་བྱེད་ཀྱི་ཆོས་མ་ཡིན་ཏེ་ལས་ཀྱིས་རྣམ་སྨིན་ཡིན་པའི་ཕྱིར་རོ། །དཔེར་ན། མི་ལ་སོགས་པ་བཞིན་ནོ། །གཉིས་པ་ལེགས་བཤད་མདོར་བསྡུས་ཏེ་བསྟན་པ་ནི། གལ་ཏེ་བྲམ་ཟེའི་སྐྱེ་བ་དང་གཅེར་བུ་པའི་དཀའ་ཐུབ་ཀྱིས་སྡུག་བསྔལ་ཆོས་མ་ཡིན་ན། འོ་ན་ཆོས་གང་ཞིག་ཡིན་ཞེ་ན། མདོར་ན་མངོན་མཐོའི་ཆོས་ནི་གཞན་ལ་མི་འཚེ་བར་གྱུར་པའི་དགེ་བ་བཅུ་ཡིས་ལམ་གྱིས་བསྡུས་པར། དེ་ནི་ངེས་པ་རྣམས་ཀྱིས་གསུངས་ཏེ༑ མཐོ་རིས་ཀྱི་ལུས་རང་ལོངས་སྤྱོད་སྒྲུབ་བྱེད་ཀྱིས་བསོད་ནམས་ཀྱི་ལས་ཡིན་པའི་ཕྱིར་རོ། །སྟོང་པ་ཉིད་རྟོགས་པའི་ལམ་ནི་མྱ་ངན་ལས་འདས་པར་འགྱུར་བའི་རྒྱུ་ཡིན་ཏེ། འཁོར་བའི་རྩ་བ་གཅོད་པར་བྱེད་པའི་གཉེན་པོ་སྟོབས་ལྡན་ཡིན་པའི་ཕྱིར་རོ། །དེས་ན་སངས་རྒྱས་ཀྱི་བསྟན་པ་འདིར་ནི་མི་འཚེ་བ་དང༌། སྟོང་པ་ཉིད་དེ་གཉིས་འབའ་ཞིག ཆོས་སུ་བསྟན་པས། ཐར་པ་འདོད་པ་རྣམས་ཀྱི་བླང་བར་བྱ་བ་ཁོ་ནའོ། །ཅིའི་ཕྱིར་མུ་སྟེགས་པ་རྣམས་སངས་རྒྱས་ཀྱི་བསྟན་པའི་ཆོས་འདི་གཉིས་མཐོང་བཞིན་དུ་ཡང་མི་འཇུག་ཅེ་ན། མུ་སྟེགས་པ་ནི་སངས་རྒྱས་པའི་ཆོས་འདི་ལ་མི་འཇུག་པའི་རྒྱུ་མཚན་ཡོད་དེ། རང་ཕྱོགས་ལ་ཆགས་པ་དེ་ཡིས་བཟློག་པར་བྱེད་པའི་རྒྱུ་མི་འཚེ་བ་དང་སྟོང་པ་ཉིད་ཕྱི་རོལ་པ་ཁྱོད་ལ་རྒྱུ་མཚན་གང་གི་ན་སྡུག་པར་འགྱུར་ཏེ་མི་འགྱུར་བའི་ཕྱིར།

རྟགས་གྲུབ་སྟེ། རང་གི་ཕྱོགས་ཀྱི་ལ་བ་ལ་ཆགས་པ་ནི། ཤིན་ཏུ་སྡུག་ཅིང་ཞེན་པར་འགྱུར་བའི་ཕྱིར་རོ། །དཔེར་ན༑ འཇིག་རྟེན་པ་ཐམས་ཅད་ལ་རང་གི་སྐྱེས་པ་ཡི་ཡུལ་བཞིན་དུའོ། །གསུམ་པ་ཐར་འདོད་པ་ལེགས་བཤད་བླང་བྱར་གདམས་པ་ནི། བློ་ལྡན་ལེགས་པར་འདོད་པས་ནི་རིགས་སམ། འཐད་པའི་དོན་ནི། གཞན་གྱི་གཞུང་ལུགས་ལས་ཀྱང་བླང་བར་བྱ་སྟེ། འཐད་པ་དང་ལྡན་པའི་ལམ་ནི་ཐར་འདོད་རྣམས་ཀྱི་བླང་བྱ་ཐུན་མོང་བ་ཡིན་པའི་ཕྱིར་རོ། །དཔེར་ན། ཉི་མ་ས་སྟེང་མིག་ལྡན་པ། ཀུན་གྱི་སྤྱི་མཐུན་མ་ཡིན་ནམ། །ཞེས་པ་བཞིན་ནོ། །གཉིས་པ་ནི། རྣལ་འབྱོར་སྤྱོད་པ་བཞི་བརྒྱ་པ་ལས། ལྟ་བ་བཀག་པ་སྒོམ་པ་བསྟན་པ་སྟེ་རབ་ཏུ་བྱེད་པ་བཅུ་གཉིས་པའོ།། །། རབ་བྱེད་བཅུ་གསུམ་པ། དབང་པོ་དང་དོན་དགག་པ་སྒོམ་པ་བཤད་པ། གསུམ་པ་དབང་དོན་བདེན་པར་གྲུབ་པ་དགག་པ་ལ་གསུམ། རབ་བྱེད་ཀྱི་གཞུང་བཤད། རབ་བྱེད་ཀྱི་མཚན་བསྟན་པའོ། །དང་པོ་ལ་གཉིས། ཆོས་རྣམས་རང་བཞིན་བདེན་པ་དགག བདེན་མེད་སྒྱུ་མ་སོགས་དང་མཚུངས་པར་བསྟན་པའོ། །དང་པོ་ལ་གསུམ། （ ༤༡ན ） གཟུང་བྱ་དབང་དོན་བདེན་པ་དགག འཛིན་བྱེད་ཤེས་པ་བདེན་པ་དགག བདེན་མེད་ངོ་མཚར་བའི་གཞིར་བསྟན་ པའོ༑ ༑དང་པོ་ལ་གཉིས། སྤྱྀར་དགག སོ་སོར་དགག་པའོ། །དང་པོ་ལ་གསུམ། དགག་པ་དངོས། དགག་པའི་མཇུག་བསྡུ་བ། རིགས་པ་གཞན་བསྟན་པའོ། ། དང་པོ་ནི། །རིགས་པའི་དོན་ནི་གཞན་ལས་ཀྱང༌། །བློ་ལྡན་ལེགས་པར་འདོད་པས་བླང༌། །ཞེས་གང་སྨྲས་པ་བླང་བྱར་གྱུར་པའི་རིགས་པའི་དོན་དེ་གང་ཞེ་ན། ཆོས་ཐམས་ཅད་རང་བཞིན་གྱིས་བདག་མེད་པར་མཐོང་བའོ། །ཆོས་ཐམས་ཅད་རང་བཞིན་གྱིས་མེད་པར་རྟོགས་མི་ནུས་ཏེ། བུམ་པ་དང་སྔོན་པོ་ལ་སོགས་པ་མངོན་སུམ་དུ་དམིགས་པའི་ཕྱིར་རོ་ཞེ་ན། བུམ་པ་མངོན་སུམ་གྱིས་མཐོང་བ་ཁོ་ནས་བུམ་པ་རང་བཞིན་མེད་པར་གྲུབ་སྟེ། བུམ་པ་རང་བཞིན་གྱིས་གྲུབ་ན། བུམ་པའི་གཟུགས་མཐོང་བའི་ཚེ་བུམ་པའི་ཆ་ཤས་ཐམས་ཅད་མཐོང་དགོས་པ་ཞིག་ན༑

འཇིག་རྟེན་པའི་མིག་ཤེས་ཀྱིས་བུམ་པའི་གཟུགས་མཐོང་བའི་ཚེ་ན་བུམ་པའི་ཆ་ཤས་ཐམས་ཅད་ཁོ་ན་མཐོང་བར་མི་འགྱུར་བའི་ཕྱིར་རོ། །བུམ་པ་མངོན་སུམ་མོ་ཞེས་བུམ་པའི་ཕྱོགས་གཅིག་མཐོང་བས། ཆ་ཐམས་ཅད་མཐོང་བ་ཡིན་ཞེས་བྱ་བར། དངོས་པོའི་དེ་ཉིད་རིགས་པ་སུ་ཞིག་སྨྲ་སྟེ་སྨྲ་བར་མི་རིགས་ཏེ། བུམ་པ་ནི་རྡུལ་རྫས་བརྒྱད་ལ་བརྟེན་ནས་བཏགས་པ་ཙམ་ཡིན་པའི་ཕྱིར་རོ།། བུམ་པའི་ཕྱོགས་གཅིག་མཐོང་བས་ཕྱོགས་ཐམས་ཅད་མཐོང་བ་མེད་མི་རུང་བའི་ཕྱིར་རོ། །གང་གི་སྒྲས་ནི་སྔོན་པོ་སོགས་སྡུད་པའོ། །བློ་མཆོག་དང་ལྡན་པའི་མཁས་པས་ནི་བཤད་མ་ཐག་པའི་རྣམ་པར་བྱེད་པའི་རིགས་པ་འདི་ཉིད་ཀྱིས། དྲི་ཞིམ་པ་དང་རོ་མངར་བ་དང༌། རེག་བྱ་འཇམ་སོགས་ཐམས་ཅད་དག་ཀྱང་སོ་སོ་དགག་པར་བྱ་བ་ཡིན་ཏེ། དེ་དག་རང་བཞིན་གྱིས་གྲུབ་ན། ཆ་གཅིག་མཐོང་ནས་ཆ་གཞན་མ་མཐོང་བ་དང༌། ཕྲད་མ་ཕྲད་དང༌། ཉེ་རིང་གི་ཁྱད་པར་སོགས་བཞག་ཏུ་མི་རུང་བའི་ཕྱིར་རོ། །གལ་ཏེ་བུམ་གཟུགས་མཐོང་བས་བུམ་པའི་ཆ་དང་ཆ་ཤས་ཐམས་ཅད་མཐོང་བར་འགྱུར་ཏེ། བུམ་པ་ནི་རང་གི་ཆ་ཤས་རྣམས་དང་རྫས་གཅིག་པའི་ཕྱིར། ཞེ་ན། གལ་ཏེ་བུམ་པའི་གཟུགས་ཙམ་ཞིག་མཐོང་བ་ཡིས་བུམ་པ་དེ་ཡི་ཆ་ཤས་ཐམས་ཅད་མཐོང་བར་འགྱུར་ན་ནི། བུམ་པའི་རྫས་བདུན་པ་རྣམས་ལ་མཐོང་བ་ཡིས། གཟུགས་མཐོང་བར་འདོད་པ་ཡང་མཐོང་བ་མིན་པར་ཅིས་མི་འགྱུར་ཏེ་མཐོང་བ་མ་ཡིན་པར་ཐལ། བུམ་པའི་གཟུགས་མཐོང་དུ་ཙམ་ཞིག་མཐོང་བས་བུམ་པའི་ཆ་ཤས་ཐམས་ཅད་མཐོང་བར་འཇོག་ནུས་པའི་ཕྱིར་རོ༑ ༑དེས་ནི་བུམ་པ་རང་བཞིན་གྱིས་གྲུབ་པ་མངོན་སུམ་དུ་མཐོང་ན་བུམ་པའི་ཆ་ཤས་ཐམས་ཅད་མཐོང་དགོས་པར་འགྱུར་ཞིང༌། ཡང་བུམ་པ་གཏན་མི་མཐོང་བར་ཕུལ་བའི་རིགས་པའོ། །གལ་ཏེ་བུམ་པ་མངོན་སུམ་དུ་མ་མཐོང་མོད། འོན་ཀྱང་བུམ་པའི་གཟུགས་མངོན་སུམ་དུ་མཐོང་བས་བརྒྱུད་ནས་བུམ་པ་ཡང་མངོན་སུམ་དུ་གྱུར་ཞེ་ན་བུམ་པའི་གཟུགས་ནི་འབའ་ཞིག་ཁོ་ན་ལ།

མངོན་སུམ་ཉིད་ན་ཡོད་པ་མ་ཡིན་ཏེ། རྒྱུ་མཚན་གང་གི་ཕྱིར་ན། བུམ་གཟུགས་དེ་ལའང་ཕ་རོལ་རྒྱབ་ཀྱི་ཆ་དང་ཚུར་རོལ་མདུན་གྱི་ཆ་དང༌། དབུས་ཀྱི་ཆ་དུ་མ་ཡོད་པའི་ཕྱིར་རོ། ། （ ༤༡ན ） ཆ་ཤས་དེ་དག་རེ་རེ་བ་ཡང་རང་བཞིན་གྱིས་མ་གྲུབ་སྟེ། རྡུལ་ཕྲན་ལའང༌༑ ཐུག་པར་ཡང་ཆ་ཤས་ཡོད་དམ་མེད་ཅེས་དཔྱད་པ་ནི། །རྡུལ་ཕྲ་རབ་དེར་ཡང་འཇུག་པར་འགྱུར་བའི་ཕྱིར་རོ། །གཉིས་པ་ནི། །རང་བཞིན་གྱིས་གྲུབ་པའི་མངོན་སུམ་ཉིད་མ་གྲུབ་པ་བསྒྲུབ་པར་བྱ་བ་ཡིས། བསྒྲུབ་བྱ་དངོས་པོ་རང་བཞིན་གྱིས་འགྲུབ་པར་མི་འཐད་དེ༑ སྒྲུབ་བྱེད་མངོན་སུམ་ཉིད་རང་བཞིན་གྱིས་གྲུབ་པ་དེའི་ཕྱིར་རོ། །གསུམ་པ་ནི། གཞན་ཡང༌། བུམ་པ་ལ་སོགས་པ་མངོན་སུམ་དུ་རང་བཞིན་གྱིས་མེད་དེ། གཟུགས་སོགས་ཡུལ་ཀུན་ཡང་རང་གི་ཡན་ལག་ཅན་ལ་ལྟོས་ནས། ཡན་ལག་ཏུ་གྱུར་ནས་སླར་ཡང༌། རང་གིས་ཡན་ལག་ལ་ལྟོས་ནས་ཡན་ལག་ཅན་དུ་འགྱུར་བའི་ཕྱིར་རོ། །དོན་དང་བཅས་པའི་ཡི་གེའི་བརྗོད་པ་ཡང་འཇིག་རྟེན་འདི་ན་རང་བཞིན་གྱིས་ཡོད་པ་མ་ཡིན་ནོ། །རྡུལ་ཕྲན་ལྟར་བརྟགས་ཤིང་དཔྱད་པའི་ཚེ་མ་གྲུབ་པ་དེའི་ཕྱིར་རོ། །གཉིས་པ་སོ་སོར་དགག་པ་ལ་གཉིས། ཡུལ་གྱི་རང་བཞིན་དབང་པོས་འཛིན་པ་དགག སེམས་ཀྱིས་འཛིན་པ་དགག་པའོ། །དང་པོ་ལ་གཉིས། བལྟ་བྱ་དགག མཉན་བྱ་དགག་པའོ། །དང་པོ་ལ་གཉིས། ཡུལ་དགག ཡུལ་ཅན་དགག་པའོ༑ ༑དང་པོ་ལ་གཉིས། རང་སྡཻ་དགག གཞན་སྡེ་དགག་པའོ། །དང་པོ་ནི་རང་སྡེ་བྱེ་བྲག་ཏུ་སྨྲ་བ་ན་རེ། གཟུགས་ཀྱི་སྐྱེ་མཆེད་ནི་ཁ་དོག་དང་དབྱིབས་ཀྱི་བདག་ཉིད་ཡིན་ལ། དེ་དང་ལྡན་པའི་སྒོ་ནས་བུམ་པ་མངོན་སུམ་དུ་གྲུབ་བོ་ཞེ་ན། དབྱིབས་དེ་ཁ་དོག་ལུས་རང་བཞིན་གྱིས་གཞན་དུ་གྲུབ་བམ། གཞན་མ་ཡིན་པར་གྲུབ༑ གལ་ཏེ་མདོག་ལས་དབྱིབས་རང་བཞིན་གྱིས་གཞན་ཡིན་པ་ཇི་ལྟར་བུར་ན་དབྱིབས་དེ་མིག་གིས་འཛིན་པར་འགྱུར་ཏེ་མི་འཛིན་པར་ཐལ། དབྱིབས་དེ་ནི་ཁ་དོག་ལས་རང་བཞིན་གྱིས་གཞན་ཡིན་པའི་ཕྱིར། འོན་ཏེ་གཞན་མ་ཡིན་པར་རང་བཞིན་གྱིས་གཅིག་ཡིན་ན།

ཅིས་ཏེ་ལུས་ཤེས་ཀྱི་མདོག་ཁ་དོག་ཀྱང་འཛིན་པར་མི་འགྱུར་ཏེ་འཛིན་པར་ཐལ། དབྱིབས་དང་ཁ་དོག་རང་བཞིན་གྱིས་གཅིག་ཏུ་གྲུབ་པའི་ཕྱིར། གལ་ཏེ་གཟུགས་ཀྱི་སྐྱེ་མཆེད་ནི་ཡོད་དེ། དེ་ཡི་རྒྱུ་འབྱུང་བ་ཆེན་པོ་བཞི་ཡོད་པའི་ཕྱིར་རོ་ཞེ་ན། འབྲས་གཟུགས་དང་རྒྱུ་གཟུགས་རང་བཞིན་གྱིས་ཐ་དད་དུ་གྲུབ་བམ། གཅིག་ཏུ་གྲུབ། དང་པོ་ལྟར་ན། འབྲས་བུའི་གཟུགས་ནི་ལྟ་ཞིག་མ་གཏོགས་པར་གཟུགས་ཀྱི་རྒྱུ་ནི་མ་ཤར་ཞིང་མ་དམིགས་ཏེ། འབྲས་གཟུགས་ནི་རང་གི་རྒྱུ་གཟུགས་ལ་བརྟེན་ནས་འབྱུང་བའི་ཕྱིར་རོ། །གཉིས་པ་ལྟར་ན། རྒྱུ་གཟུགས་དང་འབྲས་གཟུགས་གཉིས་ཀ་ཡང་ནི་ཅིའི་ཕྱིར་མིག་དབང་ཉིད་ཀྱིས་འཛིན་པར་མི་འགྱུར་ཏེ་འཛིན་པར་ཐལ། རྒྱུ་གཟུགས་དང་འབྲས་གཟུགས་རང་བཞིན་གྱིས་གཅིག་ཏུ་གྲུབ་པའི་ཕྱིར། འདོད་མི་ནུས་ཏེ། རེག་པའི་ཁྱད་པར་འཐད་པ་འབའ་ཞིག་འདི་འོང་ཞེས་ནི་བྱ་བ་བརྗོད་པའི་ཕྱིར་རོ། །རྟགས་གྲུབ་སྟེ། ས་ནི་སྲ་ཤིང་བརྟན་པ་ཞེས་བྱ་བར་མཐོང་ལ་དེ་ཡང་ལུས་ཤེས་ཀྱིས་འཛིན་པར་འགྱུར་ཞིང༌། གཟུགས་ཀྱི་སྐྱེ་མཆེད་ནི་མིག་ཤེས་ཀྱིས་འཛིན་པ་དེས་ན་སྟེ་དེའི་ཕྱིར་རོ། །གཉིས་པ་ནི། བྱེ་བྲག་པ་ན་རེ། བུམ་པ་ནི་རང་གི་དངོས་པོ་བལྟ་བྱ་མ་ཡིན་ཞིང༌། བལྟ་བྱ་མ་ཡིན་པ་ཡང་མ་ཡིན་ཏེ། བལྟ་བྱ་ཉིད་ཅེས་པའི་སྤྱི་དོན་གཞན་དང་

（ ༤༢ན ） ལྡན་པས་བལྟ་བྱར་འགྱུར་ལ། བལྟ་བྱར་གྱུར་པས་ཀྱང་མངོན་དུ་འགྱུར་རོ་ཞེ་ན། བུམ་པ་བལྟ་བྱར་རང་རྒྱུ་ལས་སྐྱེས་སམ་མ་སྐྱེས། དང་པོ་ལྟར་ན། བུམ་པ་འདི་ལ་བལྟ་བྱ་ཉིད་དུ་མངོན་པར་གསལ་བའི་ཡོན་ཏན་ལྷག་པ་འགར་ཡང་མི་འགྱུར་ཏེ། བུམ་པ་ནི་རང་རྒྱུ་ལས་ལྟ་བྱེད་སྐྱེས་པས་སོ། །གཉིས་པ་ལྟར་ན། བལྟ་བྱ་སྤྱི་ཉིད་སྐྱེ་བ་མེད་པ་ལྟར། བལྟ་བྱར་མ་གྱུར་པའི་བུམ་པ་ཡོད་པའི་ངོ་བོ་ཡོད་པ་མ་ཡིན་ཏེ། བལྟ་བྱ་བུམ་པ་རང་རྒྱུ་ལས་སྐྱེ་བ་མེད་པ་དེས་ན་སྟེ་དེའི་ཕྱིར་རོ། །འདོད་ན། སྤྱི་དོན་གཞན་དང་ལྡན་པའི་སྒོ་ནས་བུམ་པ་བལྟ་བྱར་བརྟགས་པ་དོན་མེད་པར་འགྱུར་རོ། །གཉིས་པ་ཡུལ་ཅན་དགག་པ་ནི། གལ་ཏེ་གཟུགས་ལ་སོགས་པ་མངོན་སུམ་པ་དག་ནི་ཡོད་དེ། དེ་དག་འཛིན་བྱེད་མིག་ལ་སོགས་པའི་དབང་པོ་རྣམས་ཡོད་པའི་ཕྱིར་རོ་ཞེ་ན། མིག་དབང་གིས་གཟུགས་རང་བཞིན་གྱིས་གྲུབ་པ་མཐོང་གི་རྒ་བ་སོགས་དབང་པོ་གཞན་གྱིས་མཐོང་བ་མིན་ཞེས་པ་ནི་མི་རིགས་ཏེ། མིག་ནི་འབྱུང་འགྱུར་ཡིན་པའི་ཕྱིར། དཔེར་ན། རྣ་བའི་དབང་པོ་དེ་བཞིན་ནོ། །གལ་ཏེ་ཁྱོད་ལ་ཡང༌། དབང་པོ་མེད་ན་ལས་ཀྱི་རྣམ་སྨིན་དུ་བཤད་པ་དང་འགལ་ལ། ཡོད་ན་ཉེས་པ་དེ་དག་མཚུངས་སོ་ཞེ་ན། ཐུབ་པས་ངེས་པར་ལས་ཀྱི་རྣམ་པར་སྨིན་པ་བསམ་གྱིས་མི་ཁྱབ་པར་གསུངས་ཏེ། མིག་སོགས་དབང་པོ་རྣམས་ནི་རང་བཞིན་གྱིས་མ་གྲུབ་ཀྱང༌། ཐ་སྙད་དུ་བསྙོན་མི་ནུས་པ་གྲུབ་པ་དེས་ན་སྟེ་དེའི་ཕྱིར་རོ༑ ༑གལ་ཏེ་མིག་ལ་སོགས་པ་ནི་རང་བཞིན་གྱིས་ཡོད་དེ། དེའི་འབྲས་བུས་རྣམ་ཤེས་མཐོང་བའི་ཕྱིར་རོ་ཞེ་ན། མིག་གིས་ཤེས་པ་ནི་ཆོས་ཅན། གཟུགས་ལ་ལྟ་བའི་སྔ་རོལ་ཏུ་ཡོད་པ་མ་ཡིན་ཏེ། དེར་ཁྱོད་སྐྱེ་བའི་རྐྱེན་མ་ཚང་བའི་ཕྱིར། འོན་ཏེ་བལྟ་བའི་བྱེད་པ་ཡོད་ན། གཟུགས་ལྟ་བ་ལ་མིག་ཤེས་དོན་མེད་པར་ཐལ། མིག་ཤེས་ཀྱི་སྔ་རོལ་དུ་གཟུགས་ལྟ་བ་ཡོད་པའི་ཕྱིར། བརྟག་པ་གསུམ་པ་དུས་མཉམ་དུ་ཡོད་ན། མིག་ཤེས་སྐྱེ་བ་ལ་ལྟ་བའི་བྱེད་པ་དོན་མེད་པར་འགྱུར་ཏེ།

ལྟ་བ་དང་ཤེས་པ་གཉིས་ཅིག་ཅར་དུ་འབྱུང་བའི་ཕྱིར་རོ། །གལ་ཏེ་མིག་ནི་ལྟ་བའི་བྱེད་པ་མ་ཡིན་གྱི། བྱེད་པ་པོ་ཡིན་ནོ་ཞེ་ན། ཡུལ་གྱིས་དྲུང་དུ་སོང་ནས་ལྟའམ་མ་སོང་བར་ལྟ། མིག་དབང་དེ་ཡུལ་གྱིས་དྲུང་དུ་འགྲོ་བའི་འགྲོས་དང་ལྡན་པའི་སྒོ་ནས༑ གཟུགས་འཛིན་པར་འགྱུར་ན། ཟླ་བ་དང་སྐར་མ་ལ་སོགས་ཐག་རིང་གི་ཡུལ་མིག་ཕྱེ་བ་ཙམ་གྱིས་མི་མཐོང་བར་ཡུན་རིང་ཞིག་གིས་མཐོང་དགོས་པར་འགྱུར་ཏེ། མིག་དབང་དེ། ཡུལ་གྱི་གཞན་དུ་འགྲོ་དགོས་པའི་ཕྱིར་རོ། །གལ་ཏེ་མིག་གིས་ཕྲད་ནས་གཟུགས་འཛིན་ན། མིག་སྨན་དང༌། ཐུར་མ་སོགས་ཧ་ཅང་ཉེ་བ་དང༌། ཆེས་རིང་དུ་གནས་པའི་གཟུགས་དེ་ཡང་ཉེ་བའི་གཟུགས་དང་མཚུངས་པར་གསལ་བར་མཐོང་བ་ཅི་སྟེ་ཡིན་ཏེ་མཐོང་བར་ཐལ། མིག་གཟུགས་དང་ཕྲད་ནས་འཛིན་པའི་ཕྱིར་རོ། །གཞན་ཡང༌། གཟུགས་མཐོང་ནས་འགྲོའམ། མ་མཐོང་བར་འགྲོ། གལ་ཏེ་གཟུགས་མཐོང་ནས་མིག་གཟུགས་ཀྱི་དྲུང་དུ་འགྲོ་ན་མིག་སོང་བས་སྔར་མ་མཐོང་བ་མཐོང་བའི་ཡོན་ཏན་འགའ་ཡང་མེད། སོང་བའི་སྔ་ （ ༤༢ན ） རོལ་ཏུ་གཟུགས་མཐོང་ཟིན་པའི་ཕྱིར། ཡང་གཉིས་པ་ལྟར་ན། བལྟ་བྱར་འདོད་པའི་གཟུགས་ནི་དེར་མཐོང་ངོ་ཞེས་ཡང༌། རྫུན་པར་འགྱུར་ཏེ། གཟུགས་མཐོང་བཞིན་དུ་ཡང་གཟུགས་ཀྱི་གནས་སུ་འགྲོ་བའི་ཕྱིར་རོ། །གལ་ཏེ་ཉེས་པ་དེ་སྤོང་བར་འདོད་ནས། མིག་ཡུལ་གྱི་དྲུང་དུ་མ་སོང་བར་གཟུགས་ངོ་བོ་ཉིད་ཀྱིས་འཛིན་ན་ནི། ཡུལ་འདི་ན་གནས་པའི་མིག་གིས་ཐག་ཉེ་རིང་དང༌། བསྒྲིབས་མ་བསྒྲིབས་ཀྱི་འགྲོ་བ་འདི་ཀུན་ཐམས་ཅད་མཐོང་བར་འགྱུར་ཏེ། མིག་གང་ལ་ཡུལ་གྱི་དྲུང་དུ་འགྲོ་བ་ཡོད་པ་ཡིན་པར་གཟུགས་མཐོང་བ་དེ་ལ་ཡུལ་ཐག་ཉེ་རིང་མེད་ཅིང༌། བསྒྲིབས་པའང་མེད་པར་གཟུགས་རང་བཞིན་གྱིས་མཐོང་བའི་ཕྱིར་རོ། །གཞན་ཡང་མིག་ནི་མིག་རང་ཉིད་ཀྱིས་འཛིན་པར་རྒྱུ་མཚན་གང་ཞིག་གིས་ན་འགྱུར་བ་མ་ཡིན་ཏེ་ཡིན་པར་ཐལ། མིག་ནི་གཟུགས་རང་བཞིན་གྱིས་འཛིན་བྱེད་ཡིན་པའི་ཕྱིར།

ཁྱབ་པ་ཡོད་དེ། དྲི་ལ་སོགས་པའི་དངོས་པོ་ཀུན་གྱི་རང་བཞིན་ནོ། །དང་པོར་བདག་ལ་སྣང་བར་འགྱུར་ནས། ཕྱིས་དེ་དང་ཕྲད་པ་ལ་ཡང་མཐོང་བ་ཡིན་པའི་ཕྱིར། རྟེན་མིག བརྟེན་པ་རྣམ་ཤེས་དམིགས་པ་གཟུགས་གསུམ་ཚོགས་པ་དེ་དག་གིས་གཟུགས་ངོ་བོ་ཉིད་ཀྱིས་གྲུབ་པ་ཇི་ལྟར་མཐོང་སྟེ་མཐོང་བ་མི་རིགས་ཏེ། རྟེན་མིག་ལ་བརྟེན་པ་རྣམ་པར་ཤེས་པ་མེད་པ་མ་ཡིན་ཞིང༌། རྣམ་པར་ཤེས་པ་ལ་ཡང་གཟུགས་ལ་ལྟ་བའི་དབང་པོ་མེད་ལ། དབང་པོ་དང་རྣམ་ཤེས་གཉིས་ཀ་དམིགས་པ་གཟུགས་ལ་ཡོད་པ་མ་ཡིན་པའི་ཕྱིར། གཉིས་པ་མཉན་བྱ་དགག་པ་ནི། གལ་ཏེ་སྒྲ་རང་བཞིན་གྱི་ཐོས་ན་ཡང༌། ཉན་པའི་ཡུལ་དུ་ཕྱིན་པའམ། མ་ཕྱིན་པ་ཞིག་ཐོས། དང་པོ་ལྟར་ན། ཉན་པའི་ཡུལ་དུ་སྒྲ་འབྱིན་ཅིང་འགྲོའམ། སྒྲ་མེད་པར་འགྲོ་གལ་ཏེ་སྒྲ་ནི་ཉན་ཤེས་ཀྱི་ཡུལ་དུ་སྨྲ་ཞིང་འགྲོ་བ་སྒྲ་ཆོས་ཅན། རྒྱུ་མཚན་གང་གིས་སྨྲ་བ་པོར་མི་འགྱུར་ཏེ་སྨྲ་བར་ཐལ༑ སྒྲ་འབྱིན་ཞིང་འགྲོ་བར་བྱེད་པའི་ཕྱིར། དཔེར་ན་ལྷ་སྦྱིན་བཞིན་ནོ། །འོན་ཏེ་མི་སྨྲ་བར་ཉན་ཤེས་ཀྱི་དྲུང་དུ་འགྲོ་ན། རྒྱུ་མཚན་གང་གིས་མི་སྨྲ་བའི་སྒྲ་དེ་ལ་དམིགས་པའི་ཤེས་པ་བསྐྱེད་དེ་མི་བསྐྱེད་པར་ཐལ། མི་སྨྲ་བ་ནི་རྣ་བའི་ཡུལ་དུ་མ་གྲགས་པའི་ཕྱིར། གལ་ཏེ་རྣ་བར་ཕྲད་དེ་སྒྲ་འཛིན་པ་སྒྲ་ཡི་དང་པོ་རྣ་བའི་དབང་པོ་དང་མ་ཕྲད་པ་གང་གིས་འཛིན་ཏེ་འཛིན་བྱེད་མེད་པར་ཐལ། དེ་ནི་རྣ་བའི་དབང་པོས་ཀྱང་མི་འཛིན་ཞིང༌། འཛིན་བྱེད་གཞན་ཡང་མེད་པའི་ཕྱིར་རོ། ། འདོད་ན་སྒྲ་མ་ཡིན་པར་འགྱུར་རོ། །སྒྲ་ནི། རྫས་དགུའི་རང་བཞིན་ཅན་ཡིན་པས་རྐྱང་པར་མི་འོང་ན། །སྒྲ་ཙམ་རེང་དུ་ཇི་ལྟར་འཛིན་པར་འགྱུར་ཏེ་མི་འཛིན་པར་ཐལ༑ རྫས་བདུན་པོ་དང་བྲལ་བའི་སྒྲ་གཅིག་པོ་རྣ་བ་དྲུང་དུ་མི་འོངས་པའི་ཕྱིར་རོ༑ ༑གལ་ཏེ་སྒྲ་ཡི་དང་པོ་མ་བཟུང་ན་ཉེས་པ་ཅི་ཞིག་ཡོད་ཅེ་ན། ཇི་སྲིད་སྒྲ་རྣ་བས་ཐོས་པར་མ་གྱུར་པ་དེ་ཡི་བར་དུ་སྒྲར་མི་འགྱུར་ཏེ།

རྣ་བའི་ཡུལ་མ་ཡིན་པའི་ཕྱིར་རོ། །དཔེར་ན་དྲི་ལ་སོགས་པ་བཞིན་ནོ། །གལ་ཏེ་ཐོས་པ་ན་སྒྲར་འགྱུར་རོ་ཞེ་ན། །སྔར་སྒྲ་ཡི་ངོ་བོར་མེད་པ་ཡང་མཐར་སྒྲ་ཉིད་དུ་འགྱུར་བ་ཞིག་ན། དེ་ནི་མི་རིགས་ཏེ། སྔར་སྒྲ་མ་ཡིན་པར་དྲི་ལ་སོགས་པ་ཕྱིས་སྒྲར་འགྱུར་བ་མི་སྲིད་པའི་ཕྱིར་རོ། ། གཉིས་པ་སེམས་ཀྱི་འཛིན་ （ ༤༣ན ） པ་དགག་པ་ནི། གལ་ཏེ་དབང་པོ་རྣམས་ལ་ཡུལ་འཛིན་པའི་ནུས་པ་ཡོད་དེ། འབྲས་བུ་སེམས་ཀྱིས་ཡུལ་འཛིན་པར་མཐོང་བའི་ཕྱིར་རོ་ཞེ་ན། སེམས་ཡུལ་གྱི་དྲུང་དུ་སོང་ནས་འཛིན་ནམ། མ་སོང་བར་འཛིན། དང་པོ་ལྟར་ན། དབང་པོ་དང་བཅས་པ་ཡུལ་གྱི་དྲུང་དུ་འགྲོའམ༑ སེམས་གཅིག་པུ་ཡུལ་གྱི་དྲུང་དུ་འགྲོ། དེ་ལ་དབང་པོ་དང་བཅས་པའི་སེམས་ནི་ཡུལ་གྱི་དྲུང་དུ་འགྲོ་ན། དང་པོ་རྣམས་ནི་རྟག་ཏུ་ལུས་ཁོ་ན་ལ་གནས་པ་མ་ཡིན་པ་དང༌། དབང་པོར་བྲལ་བའི་ལུས་ཀྱང་སྲིད་པར་འགྱུར་རོ། །གལ་ཏེ་དབང་པོ་བྲལ་བའི་སེམས་གཅིག་ཏུ་འགྲོའོ་ཞེ་ན། དབང་པོ་རྣམས་བྲལ་བའི་སེམས་ཀྱིས་ཡུལ་གྱི་དྲུང་དུ་སོང་ཏེའང༌། ཉན་པ་དང་ལྟ་བ་ལ་སོགས་པའི་བྱ་བ་ཅི་ཞིག་བྱེད་པར་འགྱུར་ཏེ་མི་བྱེད་པར་ཐལ། དབང་པོ་དང་བྲལ་བའི་སེམས་ཀྱིས་ཡུལ་འཛིན་པ་མེད་པའི་ཕྱིར་རོ། །དཔེར་ན། འོན་པ་དང༌། ལོང་བས་སྒྲ་ཐོས་པ་དང་གཟུགས་འཛིན་པའི་ནུས་པ་མེད་པ་བཞིན་ནོ། །གལ་ཏེ་རྣམ་པར་ཤེས་པ་ཡུལ་གྱི་དྲུང་དུ་སོང་ནས་དོན་འཛིན་པ་ལྟར་ན། དོན་རྟོགས་པ་ཡོངས་སུ་རྫོགས་པ་མེད་པར་འགྱུར་ཏེ། དོན་རྣམས་མཐའ་ཡས་ཤིང་ཐམས་ཅད་ན་ཡོད་པའི་ཕྱིར་རོ༑ ༑འདོད་ན། རྣམ་པར་ཤེས་པ་ཕྱིར་ལོག་པ་མེད་པ་འགྱུར་རོ། །ཕྱིར་མི་ལྡོག་པ་དེ་ལྟ་ཡིན་ན་སྲོག་གམ་གང་ཟག་འདི་ནི་རྟག་ཏུ་ཡིད་དམ་སེམས་མེད་པ་ཅི་སྟེ་འགྱུར་བ་མིན་ཏེ་ཡིན་པར་ཐལ། སེམས་ཡུལ་གྱི་དྲུང་དུ་སོང་ནས་ཕྱིར་ལྡོག་པ་མི་སྲིད་པའི་ཕྱིར་རོ། །དེས་ན་རིགས་པས་བརྟགས་ཤིང་རྣམ་པར་དཔྱད་པ་ན། དབང་པོ་དང་ཡུལ་དང་རྣམ་ཤེས་རྣམས་ལ་ངོ་བོ་མེད་དེ་རང་བཞིན་གྱིས་སྟོང་ངོ་ཞེས་བྱ་བར་གྲུབ་བོ།

།གཉིས་པ་འཛིན་བྱེད་ཤེས་པ་བདེན་པ་དགག་པ་ལ་གཉིས། འདུ་ཤེས་ཐ་སྙད་ཙམ་དུ་མེད་པར་བསྟན། དོན་དམ་པར་གྲུབ་པ་དགག་པའོ། །དང་པོ་ནི་གལ་ཏེ་དབང་དོན་དེ་དག་རང་བཞིན་གྱིས་མེད་ན། དེ་དག་ཡོངས་སུ་གཅོད་པར་བྱེད་པའི་འདུ་ཤེས་ཀྱི་ཕུང་པོ་ཡང་མེད་པར་འགྱུར་ཞེ་ན། འདུ་ཤེས་ཀྱི་ཕུང་པོ་ཡང་དོན་དམ་པར་མེད་མོད། ཐ་སྙད་ཙམ་དུ་མེད་པ་མ་ཡིན་ཏེ། གཟུགས་སོགས་སྔར་མ་མཐོང་བའི་དོན་གང་ཞིག་ཕྱིས་ཡིད་ཀྱིས་ཡུལ་གྱི་རྣམ་པའི་ཁྱད་པར་འཛིན་པ་དེ་ནི། གཟུགས་སོགས་ཆོས་ཀུན་གྱི་བྱེ་བྲག་ཏུ་རྣམ་པར་གཞག་པའི་རྒྱུ་སེམས་བྱུང་ལ་འདུ་ཤེས་ཀྱི་ཕུང་པོ་ཞེས་བྱ་བར་བརྗོད་པའི་ཕྱིར་རོ། །དཔེར་ན། སྨྀག་སྒྱུ་ཆུར་མེད་པ་ལ་ཆུའི་རྣམ་པ་ཅན་གྱི་འདུ་ཤེས་འབྱུང་བ་ལྟར་རོ། །གཉིས་པ་ནི། གལ་ཏེ་འདུ་ཤེས་རང་བཞིན་གྱིས་མེད་ན། ཆོས་རྣམས་རྣམ་པར་གཞག་པར་མི་ནུས་སོ་ཞེ་ན། འདུ་ཤེས་དེ་ཡང་རང་བཞིན་གྱིས་མེད་དེ། དེ་དང་མཚུངས་ལྡན་གྱི་རྣམ་ཤེས་རང་བཞིན་གྱིས་མེད་པའི་ཕྱིར་རོ། །རྟགས་གྲུས་སྟེ། མིག་དང་གཟུགས་ལ་རྟེན་པ་ཡིད་ཀྱི་རྣམ་ཤེས་སྒྱུ་མ་བཞིན་དུ་སྐྱེ་བར་འགྱུར་བའི་ཕྱིར་རོ། །དེ་ལ་མ་ཡིན་ན། རྣམ་ཤེས་གང་ལ་ཡོད་པ་ཉིད་དེ་ནི་ཆོས་ཅན། སྒྱུ་མ་ལྟ་བུའོ་ཞེས་བྱ་བར་མདོ་ལས་གསུངས་པ་མི་རིགས་པར་ཐལ། རང་བཞིན་གྱིས་ཡོད་པའི་ཕྱིར་རོ། ། གསུམ་པ་བདེན་མེད་ངོ་མཚར་བའི་གཞིར་བསྟན་པ་ནི། ཅི་ནས་ཀྱང་ （ ༤༣བ ） དབང་པོ་རྣམས་ཀྱི་ཡུལ་འཛིན་པ་མི་སྲིད་ལ་མིག་དང་གཟུགས་ལས་བརྟེན་ནས་མིག་གི་རྣམ་པར་ཤེས་པ་སྐྱེའོ། །ཞེས་པ་འདི་ངོ་མཚར་བ་ཞིག་གོ་ཞེ་ན། བདེན་པར་མེད་པའི་དབང་པོས་དོན་རྟོགས་པ་དེ་འདྲ་བ་ཁོ་ན་ལ། ཕ་མཚན་ཞེས་བྱ་བ་ཅི་ཞིག་ཡོད་དེ་སྨད་པར་བྱ་བའི་གནས་མ་ཡིན་ཏེ། གང་གི་ཚེ་མཁས་པ་རྣམས་ལ་ས་ཡི་སྟེང་ན། རྟེན་འབྱུང་བའི་སྐྱེ་འགག་ཐམས་ཅད་མིག་འཕྲུལ་གྱི་ཚུལ་དུ་ངོ་མཚར་ཅན་མིན་པ་ཅང་ཡང་མེད་པར་རྟོགས་པ་དེའི་ཚེ་སྟེ་དེའི་ཕྱིར་རོ།།

གཉིས་པ་བདེན་མེད་སྒྱུ་མ་སོགས་དང་མཚུངས་པར་བསྟན་པ་ནི། སྣོད་བཅུད་ཀྱི་སྲིད་པ་འདི་ཆོས་ཅན། འགལ་མེ་འཁོར་ལོ་སྤྲུལ་པ་དང༌། རྨི་ལམ་སྒྱུ་མ་ཆུ་ཟླ་དང༌༑ ཁུག་སྣ་ནང་གི་བྲག་ཆ་དང༌། སྨིག་རྒྱུ་སྤྲིན་དང་མཚུངས་པར་ནི། རང་བཞིན་མེད་ཀྱང་བྱ་བ་བྱེད་པར་གྲུབ་སྟེ། རང་གི་ངོ་བོ་མཐའ་གཅིག་ཏུ་མ་ངེས་ཤིང༌༑ སྐྱོན་གྱི་དབང་གིས་གཞན་དང་གཞན་དུ་འགྱུར་བའི་ཕྱིར་རོ། །གཉིས་པ་ནི་རྣལ་འབྱོར་སྤྱོད་པ་བཞི་བརྒྱ་པ་ལས། དབང་པོ་དང་དོན་བཀག་པ་སྒོམ་པ་བསྟན་པ་རབ་ཏུ་བྱེད་པ་བཅུ་གསུམ་པའོ།། །། རབ་བྱེད་བཅུ་བཞི་པ། མཐར་འཛིན་པ་དགག་པ་སྒོམ་པ་བཤད་པ། བཞི་པ་མཐར་འཛིན་ཕྱིན་ཅི་ལོག་ཏུ་བསྟན་པ་ལ་གཉིས། རབ་བྱེད་ཀྱི་གཞུང་བཤད། རབ་བྱེད་ཀྱི་མཚན་བསྟན་པའོ། །དང་པོ་ལ་བཞི། འདུས་བྱས་རང་བཞིན་གྱིས་སྟོང་པར་བསྟན། དངོས་པོ་བདེན་པར་འཁྲུལ་བའི་རྒྱུ་བདེན་མེད་ཀྱི་རིགས་པ་བསྡུས་ཏེ་བསྟན་པ། བདེན་མེད་རྟོགས་པའི་དགོས་པ་བསྟན་པའོ༑ ༑དང་པོ་ལ་གཉིས། མདོར་བསྟན། རྒྱས་པར་བཤད་པའོ། །དང་པོ་ནི། གལ་ཏེ་རྟེན་འབྲེལ་ཡིན་པའི་ཕྱིར་སྲིད་པ་འགལ་མེའི་འཁོར་ལོ་ལ་སོགས་པ་ལྟར་རང་བཞིན་གྱིས་མེད་ན། གང་ཞིག་ལ་རང་བཞིན་ཡོད་པར་འགྱུར་ཞེ་ན། རང་བཞིན་གྱིས་གྲུབ་པའི་དངོས་པོ་འགའ་ཡང་མེད་དེ། དངོས་པོ་གང་ཞིག་རང་གི་ངོ་བོས་གྲུབ་པ་གཞན་འགའ་ལ་ཡང་རག་ལས་པར་མི་འགྱུར་བ་ཞིག་ན། དངོས་པོ་དེ་ཡིས་བདག་ཉིད་དུ་རང་བཞིན་གྱིས་འགྲུབ་བར་འགྱུར་བ་ལས། རྒྱུ་རྐྱཻན་གཞན་ལ་རག་མ་ལས་པའི་དངོས་པོ་དེ་ནི། སུ་ལ་དུས་ག་ནའང་ཡོད་པ་མ་ཡིན་པའི་ཕྱིར་རོ། །གཉིས་པ་ལ་བཞི། ཚོགས་པ་མུ་བཞིར་གྲུབ་པ་དགག ཚོགས་པ་ཅན་ལ་རྫས་ཡོད་དགག གཅིག་དང་དུ་མར་བདེན་པ་དགག མཐའ་བཞི་འགོག་པའི་རིགས་པ་གཞན་ལའང་སྦྱར་བའོ། །དང་པོ་ལ་གཉིས། མདོར་བསྟན། རྒྱས་པར་བཤད་པའོ། །དང་པོ་ནི། ཚོགས་པ་ཅན་བུམ་པ་བདེན་པར་མེད་དེ། བུམ་པའི་གཟུགས་ཉིད་བུམ་པའོ་ཞེས་བུམ་པའི་གཟུགས་དང་བུམ་པ་རང་བཞིན་གྱིས་གྲུབ་པའི་གཅིག་ཉིད་མ་ཡིན་ཞིང་གཟུགས་ལྡན་པའི་བུམ་པས་གཟུགས་ལས་རང་བཞིན་གྱིས་གཞན་དུ་ཡོད་པ་ཡང་མ་ཡིན་ལ་བུམ་པ་ལ་གཟུགས་དོན་གཞན་དུ་བརྟེན་པ་ཡོད་པ་ཡང་མ་ཡིན་ཞིང༌།

གཟུགས་ལ་བུམ་པ་དང་བརྟེན་ནས་ཡོད་པ་མ་ཡིན་པའི་ཕྱིར་རོ། །གཉིས་པ་ལ་གཉིས། གཞན་སྡེ་དགག རང་སྡེ་དགག་པའོ། །དང་པོ་གཉིས༑ མཚན་ཉིད་དགག མཚན་གཞི་དགག་པའོ། །དང་པོ་ལ་གཉིས། ཕྱི་ཡི་རྟེན་ཡིན་པ་དགག ཡོན་ཏན་གྱི་རྟེན་ཡིན་པ་དགག དང་པོ་ནི། （ ༤༤ན ） བྱེ་བྲག་པ་ན་རེ། གཟུགས་བུམ་པ་རྫས་གཞན་མ་ཡིན་ཀྱང༌། ཡོད་པ་ཉིད་དང་བུམ་པ་རྫས་གཞན་ཡིན་ནོ། །ཡོད་པ་ཉིད་ནི་སྤྱི་ཆེན་པོ་ཡིན་ལ། བུམ་པ་ནི་ཁྱད་པར་རྫས་ཡིན་པས་ཡོད་པ་ཉིད་དང་འབྲེལ་བས་བུམ་པ་ཡོད་པར་ཐ་སྙད་བྱེད་དོ། །ཞེ་ན༑ གལ་ཏེ་ཡོད་པ་ཉིད་དང་བུམ་པ་གཉིས་སྤྱི་དང་ཁྱད་པར་གྱི་མཚན་ཉིད་མི་མཐུན་པར་མཐོང་ནས་ནི། དངོས་པོ་ཡོད་པ་ཉིད་ལས་བུམ་པ་རྫས་གཞན་ཡིན་ན༑ དེ་ནི་རིགས་པ་མ་ཡིན་ཏེ། བུམ་པ་སྤྱི་ལས་དོན་གཞན་ཡིན་པ་དེ་བཞིན་དུ་མཚན་ཉིད་མི་མཐུན་པ་ཙམ་གྱིས་དངོས་པོ། སྤྱི་ཡང་བུམ་པ་ལ་རྫས་གཞན་དུ་ཅིས་མི་འགྱུར་ཏེ་རྫས་གཞན་དུ་འགྱུར་བར་མཚུངས་པའི་ཕྱིར་རོ། །དེ་ལྟར་ན་ཡང་གཞན་གྱི་སྒྲ་བློ་འཇུག་པའི་རྒྱུར་གཞན་ཉིད་ཅེས་པའི་སྤྱི་དོན་གཞན་བརྟགས་པ་དགོས་པ་མེད་པར་ཐལ། མཚན་ཉིད་མི་མཐུན་པ་ཙམ་ལས་གཞན་གྱི་སྒྲ་བློ་འཇུག་པའི་ཕྱིར་རོ། །གཉིས་པ་ནི། རྫས་བུམ་པ་ནི་ཡོད་དེ། གཅིག་དང་གཉིས་ལ་སོགས་པའི་ཡོན་ཏན་དོན་གཞན་གྱི་རྟེན་བྱེད་པའི་ཕྱིར་རོ་ཞེ་ན། གལ་ཏེ་གཅིག་ནི་ཡོན་ཏན་ཡིན་པས་བུམ་པར་མི་འདོད་ན། བུམ་པ་ཆོས་ཅན། གཅིག་ཏུ་མི་འགྱུར་བར་ཐལ། གཅིག་གི་གྲངས་ལས་གཞན་དུ་འགྱུར་བའི་རྫས་ཀྱི་ཚིག་དོན་ཡིན་པའི་ཕྱིར་རོ། །གལ་ཏེ་གཅིག་ལ་སོགས་པའི་ཡོན་ཏན་ནི། རྫས་བུམ་པ་ལ་བརྟེན་པས་བུམ་པ་ཁོ་ན་གཅིག་ཏུ་འགྱུར་གྱི་གཅིག་བུམ་པར་མི་འགྱུར་རོ་ཞེ་ན༑ ལྡན་པ་འདི་ཕན་ཚུན་མཚུངས་པ་ལ་ཡིན་གྱི་མི་མཚུངས་པ་ལའང་མ་ཡིན་ཞིང༌༑ རྫས་བུམ་པ་དང་གཅིག་གི་ཡོན་ཏན་ཕན་ཚུན་ལྡན་པ་ཉིད་དུ་མི་འགྱུར་ཏེ། བུམ་པ་དང་གཅིག་ཉིད་ཀྱང་མཚུངས་པ་མ་ཡིན་པའི་ཕྱིར། འདོད་ན།

བུམ་པ་གཅིག་དང་ལྡན་པའི་རྒྱུ་མཚན་དེས་ཀྱང་བུམ་པ་གཅིག་ཏུ་མི་འགྱུར་རོ། །གཞན་ཡང་ཁྱོད་ལྟར་ན། ཡོན་ཏན་རྫས་ལ་བརྟེན་གྱི་ཡོན་ཏན་ལ་ཡོན་ཏན་གཉིས་པ་མི་བརྟེན་པར་འདོད་པ་ཡིན་ན། ཡོན་ཏན་ལ་ཡང་གཞན་ཡོན་ཏན་གཉིས་པ་བརྟེན་པར་འགྱུར་ཏེ། བུམ་པ་ཆེན་པོའི་ཚད་དང་ལྡན་པ་དེའི་ཚེ། བུམ་གཟུགས་ལ་བརྟེན་པའི་ཆེན་པོའི་ཡོན་ཏན་ཅི་སྟེ་མིན་ཏེ་ཡོད་པའི་ཕྱིར། རྟགས་གྲུབ་སྟེ། གང་གི་ཚེ་རྫས་བུམ་པ་ཡི་དབྱིབས་ཅི་ཙམ་ཡོད་པ་དེ་ཙམ་དུ་གཟུགས་ཀྱི་མཆུ་ཞེང་གི་དབྱིབས་ཀྱང་ཡོད་པ་ཡིན་པའི་ཕྱིར། གལ་ཏེ་གཟུགས་རྫས་ལ་བརྟེན་ཀྱང༌། གཟུགས་ལ་ཕྲ་བ་དང་ཆེན་པོ་བརྟེན་པ་མ་ཡིན་ཏེ། དེ་ལྟར་ཁོ་བོ་ཅག་གིས་གཞུང་ལུགས་ལས་གྲུབ་པའི་ཕྱིར་རོ་ཞེ་ན། གལ་ཏེ་ཕྱིར་རྒོལ་གཞན་མ་ཡིན་པར་བྱེ་བྲག་པ་ནང་ཕན་ཚུན་ཡིན་ན། དེ་འདྲ་བའི་གཞུང་ལུགས་ཤེས་བྱེད་དུ་བསྙད་པར་བྱ་བར་འགྱུར་བ་ཞིག་ན་ཡང༌། འདིར་ནི་བྱེ་བྲག་པའི་གཞུང་ལུགས་ཤེས་བྱེད་ཚད་མ་མ་ཡིན་ཏེ། བྱེ་བྲག་འགོག་པའི་སྐབས་ཡིན་པའི་ཕྱིར་རོ། །གཉིས་པ་ནི། གལ་ཏེ་སྤྱི་དང་ཡོན་ཏན་དོན་གཞན་བཀག་ཀྱང་མཚན་གཞི་བུམ་པ་ནི་རང་བཞིན་གྱིས་ཡོད་ཅེ་ན། སྤྱི་དང་ཡོན་ཏན་ནི་རྗེས་སུ་འཇུག་པའི་མཚན་ཉིད་ཅན་དང༌། བུམ་པ་ནི་ལྡོག་པའི་མཚན་ཉིད་ཅན་དུ་སྨྲས་པ་ན། ལོག་པའི་བུམ་པ་ནི་རང་བཞིན་གྱིས་མེད། མཚན་ཉིད་ཀྱིས་ཀྱང་མཚན་གཞི་བུམ་པ་ནི་གང་དུ་ཡང་རང་བཞིན་གྱིས་གྲུབ་པར་ཡོད་པ་མ་ཡིན་པ་

（ ༤༤བ ） དེར་ནི། གྲངས་གཅིག་དང༌། གཉིས་ལ་སོགས་པ་ལས་རང་བཞིན་གྱིས་ཐ་དད་པར་བུམ་པའི་དངོས་པོ་ཡོད་པ་མ་ཡིན་པའི་ཕྱིར་རོ། །གཉིས་པ་རང་སྡེ་དགག་པ་ནི། མདོ་སྡེ་པ་ན་རེ། བུམ་པ་རང་གི་གཟུགས་དང་ངོ་བོ་གཅིག་ཏུ་བདེན་པར་གྲུབ་བོ་ཞེ་ན། བུམ་པ་གཅིག་མ་ཡིན་པར་དུ་མར་འགྱུར་ཏེ། མཚན་ཉིད་སྣ་ཚོགས་པ་ཅན་གྱིས་གཟུགས་སོགས་རྫས་བརྒྱད་པོ་བརྒྱད་རྣམས་དང་སོ་སོ་བ་མ་ཡིན་པར་གཅིག་ཏུ་བདེན་པའི་ཕྱིར། འདོད་ན། བུམ་པ་མང་པོ་ཉིད་དུའང་འཐད་པར་མི་འགྱུར་ཏེ། དེ་ལྟ་ན། རྫས་བརྒྱད་པོ་ཐམས་ཅད་ཀྱང་བུམ་པར་འགྱུར་དགོས་ན། བུམ་པའི་གཟུགས་སོགས་རེ་རེར་བུམ་པར་མཐོང་བ་མེད་པའི་ཕྱིར་རོ། །གལ་ཏེ་རྡུལ་རྫས་བརྒྱད་པོ་རྣམས་ཕན་ཚུན་ཕྲད་པ་ལས་བུམ་པ་གཅིག་ཏུ་འགྱུར་རོ་ཞེ་ན། གཟུགས་སོགས་བརྒྱད་པོ་རྣམས་སྦྱོར་བ་ལས་བུམ་པའི་ཚོགས་པ་གཅིག་ཏུ་བདེན་པ་རྣམ་པ་ཀུན་ཏུའང་རིགས་པ་མ་ཡིན་ཏེ། རེག་བྱ་དང་ལྡན་པའི་འབྱུང་བ་དང་རེག་བྱ་དང་མི་ལྡན་པ་གཟུགས་སོགས་དང་ལྷན་ཅིག་ཕྲད་ཅིང༌། སྦྱོར་བ་ཞེས་བྱ་བ་མེད་པ་དེའི་ཕྱིར།། གལ་ཏེ་ཕན་ཚུན་རེག་པ་མེད་པར་ཡང༌། དེ་དག་གི་ཚོགས་པ་བུམ་པ་བདེན་ནོ་ཞེ་ན༑ རེ་ཞིག་བུམ་པའི་གཟུགས་དེ་ནི་བུམ་པ་མ་ཡིན་ཏེ། བུམ་པའི་གཟུགས་ནི་བུམ་པའི་ཡན་ལག་སྟེ་ཆ་ཤས་ཡིན་པ་དེས་ན་སྟེ་དེའི་ཕྱིར་རོ། །བུམ་པའི་དྲི་ལ་སོགས་པ་གཞན་པ་ཡང་སྦྱོར། གལ་ཏེ་རང་གི་ཡན་ལག་ལ་ལྟོས་པའི་ཡན་ལག་ཅན་བུམ་པ་ཡོད་དོ་ཞེ་ན། བུམ་པའི་ཡན་ལག་དག་ཀྱང་རང་བཞིན་གྱིས་ཡོད་པ་གང་ཡིན་ཏེ། རྒྱུ་མཚན་གང་གི་ཕྱིར་ན། ཡན་ལག་ཅན་བུམ་པ་རང་བཞིན་གྱིས་མེད་པ་དེས་ན་སྟེ་དེའི་ཕྱིར་རོ། །གཞན་ཡང་གཟུགས་སོགས་ཚོགས་པ་ཙམ་བུམ་པ་ཡིན་ན། བུམ་གཟུགས་གཅིག་ལ་བུམ་པ་ཡོད་པར་འགྱུར་ཞིང་སྣམ་བུ་ལ་སོགས་པའི་གཟུགས་གཞན་དག་ལ། བུམ་པ་ཡོད་པ་མ་ཡིན་པའི་རྒྱུ་མཚན་ཅི་ཞིག་ཡོད་དེ་ཐམས་ཅད་བུམ་པར་མཚུངས་པར་འགྱུར་ཏེ། བུམ་སྣམ་ལ་སོགས་པའི་གཟུགས་རྣམས་ཀུན་ལའང༌།

གཟུགས་ཉིད་ཀྱིས་མཚན་ཉིད་གཟུགས་རུང་ཙམ་དུ་མི་མཐུན་པ་མ་ཡིན་པའི་ཕྱིར་རོ། །གལ་ཏེ་དབང་པོ་ཐ་དད་པའི་གཟུང་བྱ་ཡིན་པས་དྲི་རོ་སོགས་དེ་དག་ལས་གཟུགས་གཞན་ཡིན་ཞིང་བུམ་པ་ལས་གཟུགས་གཞན་མ་ཡིན་ནོ་ཞེས་ཁྱོད་འདོད་ན། དྲི་ལ་སོགས་པ་དེ་རྣམས་མེད་པ་རང་གི་ངོ་བོ་བཞག་ཏུ་མེད་པའི་བུམ་པ་གང་ཡིན་པ་དེ་ནི་ཆོས་ཅན། བུམ་གཟུགས་ལས་གཞན་ཇི་ལྟ་བ་ཡིན་ཏེ་ཡིན་པར་ཐལ། རང་གི་དྲི་སོགས་དང་རང་བཞིན་གྱིས་གཅིག་ཡིན་པའི་ཕྱིར། གཟུགས་སོགས་རང་གི་ཡན་ལག་རྣམས་ལ་དོན་གཞན་བུམ་པ་འགའ་ཡང་ཡོད་པ་མ་ཡིན་ཏེ། བུམ་པ་ལ་ནི་རང་གི་གཟུགས་སོགས་རྒྱུར་ཡོད་པ་མ་ཡིན་ཞིང༌། བུམ་པ་རང་ཉིད་གཟུགས་ཀྱི་འབྲས་བུར་ཡང་མི་འགྱུར་ཏེ། རྒྱུ་མཚན་དེའི་ཕྱིར་རོ། །གལ་ཏེ་བུམ་པ་ནི་རང་གི་གཟུགས་སོགས་ཀྱི་འབྲས་བུ་མ་ཡིན་ཡང༌། རང་གི་ཡན་ལག་གྱོ་མོ་སོགས་ཀྱི་འབྲས་བུ་ཡིན་ལ། གྱོ་མོ་སོགས་ནི་བུམ་པའི་རྒྱུ་ཡིན་ནོ། །ཞེ་ན། གྱོ་མོ་གང་ལ་རང་གི་ངོ་བོ་ཉིད་ལས་གྲུབ་བ་མེད་པ་དེ་ཡིས་འབྲས་བུ་གཞན་བུམ་པ་རང་གི་ངོ་བོ་ཇི་ལྟར་བསྐྱེད་པར་བྱེད་དེ་མི་བྱེད་པར་ཐལ། བུམ་པ་གྱོ་མོ་སོགས་རང་གི་རྒྱུ་ལས་གྲུབ་པར་གྱུར་ཞིང་གྱོ་མོ་ལ་སོགས་ （ ༤༥ན ） པའི་རྒྱུ་ནི། གསེག་མ་ལ་སོགས་པའི་རྒྱུ་གཞན་ལས་གྲུབ་པར་འགྱུར་བའི་ཕྱིར། གལ་ཏེ་ཡན་ལག་རྣམས་དུ་མ་ཡིན་ཡང༌། ཡན་ལག་ཅན་བུམ་པ་གཅིག་ཏུ་ཞེ་ན། གཟུགས་དྲི་ལ་སོགས་པ་རྣམས་ཕན་ཚུན་འཕྲོད་པ་འདུས་པར་གྱུར་ཀྱང༌། གཟུགས་དྲི་ཉིད་དང་དྲི་གཟུགས་ཉིད་དུ་འགྱུར་བ་མི་འཐད་དེ། གཟུགས་སོགས་རང་རང་གི་མཚན་ཉིད་མི་འདོར་བའི་ཕྱིར་རོ།། མཚན་ཉིད་རྣམས་དང་སོ་སོ་ནི། །མིན་ཕྱིར་བུམ་པ་གཅིག་མ་ཡིན། །ཞེས་བུམ་པ་གཅིག་ཏུ་བདེན་པ་བཀག་པ་བཞིན་དུ། རྫས་བརྒྱད་ཚོགས་པ་ཡང་རང་བཞིན་གྱིས་གཅིག་ཉིད་དུ་མི་རིགས་ཏེ། རྡུལ་རྫས་བརྒྱད་པོ་ཕན་ཚུན་འདུས་ཀྱང་རང་བཞིན་གྱིས་གཅིག་ཏུ་མི་འགྱུར་བ་དེས་ན་སྟེ་དེའི་ཕྱིར་རོ།

།གཉིས་པ་ནི། ཇི་ལྟར་བཤད་པའི་རིགས་པས་བརྟགས་ཤིང་རྣམ་པར་དཔྱད་པ་ན། ཇི་ལྟར་གཟུགས་སོགས་མ་རྟོགས་པར་ཚོགས་པ་བུམ་པ་ཡོད་པ་མ་ཡིན་པ་དེ་བཞིན་དུ། རླུང་ལ་སོགས་པ་འབྱུང་བ་བཞི་ནི་མ་རྟོགས་པར་འབྱུང་འགྱུར་གྱི་གཟུགས་ཀྱང་ཡོད་པ་མ་ཡིན་ཏེ། འབྱུང་བ་ལ་རྟེན་ནས་འབྱུང་འགྱུར་གྱི་ཐ་སྙད་བྱེད་པའི་ཕྱིར་རོ། །མེ་ལ་མ་ལྟོས་པའི་བུད་ཤིང་ཞེས་བྱ་བ་ཡོད་མ་ཡིན་ལ། བུད་ཤིང་དེ་ལ་ལྟོས་པ་མེད་པའི་མེ་ཡང་ཡོད་པ་མ་ཡིན་ཏེ། བུད་ཤིང་གི་ཚ་བ་མེ་ཉིད་དུ་འགྱུར་ཞིང་ཚ་བ་མིན་པས་བུད་ཤིང་ཇི་ལྟར་སྲེག །བསྲེགས་མི་བསྲེགས་་་་པ་དེས་ན་སྟེ་དེའི་ཕྱིར་རོ། །གལ་ཏེ་བུད་ཤིང་ནི་ཚ་བའི་ངོ་བོ་མ་ཡིན་ཡང་མེས་ཟིལ་གྱྀས་མནན་པའི་ཚེ་ཚ་བར་གྱུར་པ་ན་བསྲེག་བྱ་ཡིན་ནོ་ཞེ་ན་ཡང༌། བུད་ཤིང་གི་ཚ་བར་གྱུར་པ་དེ་ཡང་ཆོས་ཅན། ཅིས་ཏེ་མེར་མི་འགྱུར་ཏེ་འགྱུར་བར་ཐལ། ཚ་ཞིང་སྲེག་པའི་རང་བཞིན་ཡིན་པའི་ཕྱིར། འོན་ཏེ། མེས་ཟིལ་གྱིས་མནན་ཀྱང༌། བུད་ཤིང་མི་ཚ་ན། ཚ་བ་མ་ཡིན་པའི་དངོས་པོ་གཞན་བུད་ཤིང་དེ་མེ་ལ་ཡོད་ཅེས་བྱ་བར་མི་རུང་སྟེ། མེས་སྲེག་བཞིན་པའི་བུད་ཤིང་དེ་ཚ་བ་མ་ཡིན་པའི་ཕྱིར། གལ་ཏེ་མེ་ཡི་རྡུལ་ཕྲ་རབ་ལ་འབྱུང་བ་གཞན་གསུམ་མེད་པས་བུད་ཤིང་མེད་ན་བུད་ཤིང་མེད་པའི་མེ་ཡོད་པར་ཐལ། མེ་ཡི་རྡུལ་ཕྲན་ལ་འབྱུང་བ་གཞན་གསུམ་མེད་པ་དེས་ན་སྟེ་དེའི་ཕྱིར། གལ་ཏེ་མེ་ཡི་རྡུལ་དེ་ལ་བུད་ཤིང་ཡོད་ན། མེ་ཡིས་རྡུལ་རྫས་གཅིག་གི་བདག་ཉིད་ཅན་དུ་ཡོད་པ་མ་ཡིན་ཏེ། རྡུལ་ཕྲན་རེ་རེ་ལ་ཡང་རྡུལ་ཕྲན་གཞན་གསུམ་གསུམ་ཡོད་པའི་ཕྱྀར། གསུམ་པ་ནི། དངོས་པོ་གང་དང་གང་རིག་པས་ཡོངས་སུ་བརྟགས་པ་ན་དངོས་པོ་དེ་དང་དེ་ལ་བདེན་པའི་གཅིག་ཉིད་མེད་དེ། ཆ་དུ་མ་དང་བཅས་པའི་ཕྱིར༑ བདེན་པའི་དུ་མ་དག་ཀྱང་མེད་དེ། རྒྱུ་མཚན་གང་གིས་བདེན་པའི་གཅིག་ཀྱང་ཡོད་པ་མ་ཡིན་པ་དེས་ན་སྟེ་དེའི་ཕྱིར་རོ། །གལ་ཏེ་སུན་འབྱིན་འདི་རང་གི་སྡེ་བ་འབྱུང་བ་དང༌།

འབྱུང་འགྱུར་སོགས་ལྷན་གཅིག་ཏུ་འབྱུང་བར་ཁས་བླངས་པ་རྣམས་ལ་འཐད་ཀྱིས་ཕྱི་རོལ་པ་ལ་མ་ཡིན་ནོ། །གང་ན་ས་ལ་སོགས་པའི་རྡུལ་ཕྲ་རབ་དེ་ལས་གཞན་པའི་དངོས་པོ་དེ་རྣམས་མེད་པ་དེར། རྟག་པའི་རྫས་གཅིག་ཡོད་ཅེས་འདོད་པ་ལྟར་ན། ཟླ་མེད་ཀྱི་གཅིག་ཉིད་ནི་འགའ་ཡང་ཡོད་པ་མ་ （ ༤༥བ ） ཡིན་ཏེ། རྒྱུ་མཚན་གང་གི་དངོས་པོ་ཀུན་ལ་རྫས་ཉིད་དང༌། གཅིག་ཉིད་དང༌༑ ཡོད་པ་ཉིད་ཀྱིས་ཆོས་གསུམ་ཉིད་ཡོད་པ་དེས་ན་སྟེ་དེའི་ཕྱིར་རོ། །བཞི་པ་མཐའ་བཞི་འགོག་པའི་རིགས་པ་གཞན་ལའང་སྦྱར་བ་ནི། རྒྱུ་དུས་ན་འབྲས་བུ་ཡོད་པ་དང་མེད་པ་དང༌། ཡོད་མེད་གཉིས་ཀ་དང༌། ཡོད་མེད་གཉིས་ཀ་མ་ཡིན་ཞེས་བྱ་བར་འགོག་པའི་རིགས་པའི་ཚུལ་འདི་ནི། མཁས་པས་རྒྱུ་འབྲས་གཅིག་ཉིད་དང་སོགས་པས་གཞན་ཉིད་དང༌། གཉིས་ཀ་དང༌། གཉིས་ཀ་མ་ཡིན་པར་སྨྲ་བ་དག་ལ། སུན་འབྱིན་དུ་རྟག་ཏུ་སྦྱར་བར་བྱ་སྟེ། སྔ་མ་ཡོད་མེད་སོགས་འགོག་པའི་རིགས་པས། ཕྱི་མ་གཅིག་ཉིད་ལ་སོགས་པ་ཡང་ཇི་ལྟ་བ་བཞིན་འགོག་པར་ནུས་པའི་ཕྱིར་རོ། །གཉིས་པ་དངོས་པོ་བདེན་པར་འཁྲུལ་བའི་རྒྱུ་ནི་གལ་ཏེ་དངོས་པོ་རྣམས་རང་བཞིན་གྱིས་མེད་ན། རང་གཞན་སྡེ་བ་དང༌། དངོས་པོར་སྨྲ་བ་རྣམས་འཐད་པ་གང་གིས་དྲངས་ཏེ་དངོས་པོ་ཡོད་ཅེས་བྱ་བར་རྟོག་ཅེ་ན། དངོས་པོ་སྨྲ་བ་རྣམས་ཀྱིས་རིགས་པ་ཡང་དག་གི་སྒོ་ནས་དངོས་པོ་བདེན་པར་ཁས་ལེན་པ་མ་ཡིན་གྱི་འཁྲུལ་བས་བདེན་པར་རློམ་པ་ཙམ་དུ་ཟད་དེ། ཚོགས་པ་དང་ཚོགས་པ་ཅན་ལ་ལྟ་ཉེས་ན་དངོས་པོ་བདེན་པར་ཡོད་ཅེས་བྱ་བར་འགྱུར་བའི་ཕྱིར། དཔེ་ཇི་ལྟར་ན། རྒྱུ་མཚན་ལ་ལྟ་ཉེས་ན་རྟག་པ་ཡོད་ཅེས་བྱ་བར་འགྱུར་བ་དེ་བཞིན་དུའོ༑ ༑དེས་ནི་ཐ་སྙད་བཏགས་པའི་བཏགས་དོན་བཙལ་ནས་ཚད་གྲུབ་འཇོག་པས་ནི། ཚོགས་པ་ལ་ལྟ་ཉེས་པར་བསྟན་པའོ། །གསུམ་པ་བདེན་མེད་ཀྱི་རིགས་པ་བསྡུས་ཏེ་བསྟན་པ་ནི། དངོས་པོ་འདི་ཀུན་ཆོས་ཅན། བདག་གི་རང་བཞིན་གྱིས་ཡོད་པ་མ་ཡིན་ཏེ། གཞན་ལ་མ་ལྟོས་པར་རང་དབང་དུ་མེད་པ་སྟེ་རྒྱུ་མཚན་དེ་ནའོ།

ཁྱབ་པ་ཡོད་དེ། རྒྱུ་རྐྱེན་གང་ལ་བརྟེན་ནས་འབྱུང་ཞིང༌། ཡོད་པ་དེ་ནི་རང་དབང་དུ་ཡོད་པར་མི་འགྱུར་བའི་ཕྱིར་རོ། །བཞི་པ་བདེན་མེད་རྟོགས་པའི་དགོས་པ་བསྟན་པ་ནི། བསྐྱེད་བྱའི་འབྲས་བུ་མེད་པར། ཕྱི་ནང་གི་དངོས་པོ་ཀུན་ལ། འབྲས་བུའི་དོན་དུ་ཚོགས་ཞིང་འདུ་བ་ཡོད་པ་མ་ཡིན་ལ། འབྲས་བུའི་དོན་དུ་འཚོགས་ཤིང་འདུ་བ་གང་ཡིན་པ་དེ་ནི། འཕགས་པ་རྣམས་ཀྱིས་མཉམ་བཞག་གི་གཟུགས་ཀྱི་ངོ་ལ་མ་འདུས་པ་སྟེ། འཕགས་པ་རྣམས་ཀྱིས་དངོས་པོ་རང་བཞིན་གྱིས་མེད་པར་མངོན་སུམ་དུ་གཟིགས་སླ་བའི་ཕྱིར་རོ། །དེས་ན་རིགས་པ་འདི་དག་གིས་དངོས་པོ་རང་བཞིན་གྱིས་མེད་པ་གཏན་ལ་ཕབ་པ་ལ་དགོས་པ་ཡོད་དེ། གཟུགས་སོགས་ཡུལ་ཀུན་ལ་རང་བཞིན་གྱིས་གྲུབ་པའི་བདག་མེད་པར་མཐོང་ནས། གོམས་པར་བྱས་པར་སྲིད་པའི་ས་བོན་འགག་པར་འགྱུར་བའི་ཕྱིར། རྟགས་གྲུབ་སྟེ། སྲིད་པའི་ས་བོན་དངོས་པོ་བདེན་འཛིན་གྱི་རྣམ་ཤེས་སྟེ་གཟུགས་སོགས་ཡུལ་རྣམས། རྣམ་ཤེས་དེ་ཡི་སྤྱོད་ཡུལ་ཡིན་པའི་ཕྱིར་རོ། །གསུམ་པ་ནི། རྣལ་འབྱོར་སྤྱོད་པ་བཞི་བརྒྱ་པ་ལས༑ མཐར་འཛིན་བཀག་པ་སྒོམ་པ་བསྟན་པ་སྟེ། རབ་ཏུ་བྱེད་པ་བཅུ་བཞི་པའོ།། །།རབ་བྱེད་བཅོ་ལྔ་པ། འདུས་བྱས་ཀྱི་དོན་དགག་པ་སྒོམ་པ་བཤད་པ། གཉིས་པ་མཚན་ཉིད་སྐྱེ་སོགས་ཀྱི་རང་བཞིན་དགག་པ་ （ ༤༦ན ） ལ་གཉིས༑ རབ་བྱེད་ཀྱི་གཞུང་བཤད་པ། རབ་བྱེད་ཀྱི་མཚན་བསྟན་པའོ། །དང་པོ་ལ་བཞི། སྐྱེ་མེད་སྒྱུ་མའི་ཚུལ་དུ་སྒྲུབ། མཚན་ཉིད་རང་བཞིན་གྱིས་སྟོང་པར་བསྟན༑ སྐྱེ་བཞིན་པའི་རང་བཞིན་དགག བཀག་པའི་མཇུག་བསྡུས་ཏེ་བསྟན་པའོ༑ ༑དང་པོ་ལ་གཉིས། སྐྱེ་བ་བྱེ་བྲག་ཏུ་དགག བཀག་པའི་འབྲས་བུ་བསྟན་པའོ༑ ༑དང་པོ་ལ་ལྔ། ཡོད་མེད་སྐྱེ་བ་བརྟགས་པ་དགག ཐོག་མཐའ་བར་གསུམ་ལ་བརྟགས་པ་དགག རང་གཞན་གཉིས་ལ་བརྟགས་པ་དགགརིམ་དང་ཅིག་ཅར་བརྟགས་པ་དགག དུས་གསུམ་ལ་བརྟགས་ལ་དགག་པའོ། །དང་པོ་ནི། འདིར་སྨྲས་པ། འདུས་བྱས་རང་བཞིན་གྱིས་ཡོད་དེ།

དེའི་མཚན་ཉིད་སྐྱེ་བ་ལ་སོགས་པ་ཡོད་པའི་ཕྱིར་རོ་ཞེ་ན། རྒྱུ་དུས་ན་ཡོད་པའི་འབྲས་བུ་སྐྱེའམ་མེད་པ་ཞིག་སྐྱེ། གལ་ཏེ་ས་བོན་གྱིས་སྐད་ཅིག་མ་ཐ་མར། མྱུ་གུ་མེད་པ་སྐྱེ་བར་འགྱུར་ན། ས་བོན་དུས་ན་མེད་པའི་མྱུ་གུ་རང་བཞིན་གྱིས་ག་ལ་སྐྱེ་སྟེ་མི་སྐྱེ་བར་ཐལ༑ མྱུ་གུ་ས་བོན་གྱི་དུས་ན་མེད་པ་དེས་ནི་དེའི་ཕྱིར། གལ་ཏེ་རྒྱུ་དུས་ན་ཡོད་པ་ཁོ་ན་སྐྱེ་ན། ས་བོན་གྱི་དུས་ན་ཡོད་པའི་མྱུ་གུ་ག་ལ་སྐྱེ་སྟེ་མི་སྐྱེ་བར་ཐལ། ས་བོན་གྱི་སྔར་ནས་ཡོད་པའི་མྱུ་གུ་ནི་གདོད་མ་ནས་སྐྱེས་ཟིན་པར་གྱུར་པ་དེས་ན་སྟེ་དེའི་ཕྱིར། ཡང་རྒྱུ་མཚན་ཅིའི་ཕྱིར་ཡོད་མེད་གང་ཡང་མི་སྐྱེ་ཞེ་ན། ས་བོན་གྱི་དུས་ན་མེད་པའི་མྱུ་གུ་རང་བཞིན་གྱིས་སྐྱེ་བར་མི་འགྱུར་ཏེ། འབྲས་བུ་མྱུ་གུ་སྐྱེ་བཞིན་པ་ཡིས་ནི་རྒྱུ་ས་བོན་བཤིགས་པ་དེས་ན་སྟེ་དེའི་ཕྱིར། རྟགས་གྲུབ་སྟེ། ས་བོན་རྣམ་པར་མ་འགྱུར་བར་མྱུ་གུ་སྐྱེ་བ་མི་སྲིད་པའི་ཕྱིར་རོ། །ས་བོན་གྱི་དུས་ན་ཡོད་པའི་མྱུ་གུའང་མི་སྐྱེ་བར་ཐལ། ས་བོན་གྱི་དུས་ན་གྲུབ་བཞིན་པའི་མྱུ་གུ་ལ་ནི་སླར་ཡང་སྐྱེ་བའི་སྒྲུབ་བྱེད་ཡོད་པ་མ་ཡིན་པ་དེའི་ཕྱིར། མྱུ་གུ་གྲུབ་ཟིན་པ་དེའི་ཚེ་སླར་ཡང་སྐྱེ་བ་ཡོད་པ་མ་ཡིན་ཏེ། རྒྱུས་སྐྱེ་མི་དགོས་པའི་ཕྱིར་རོ། །སྐྱེས་ཟིན་པ་ལས་ས་བོན་མ་སྐྱེས་པའི་ཚེ་ནི་སྐྱེ་བ་ཡོད་པ་མ་ཡིན་ཏེ། སྐྱེ་བའི་བྱ་བ་དང་བྲལ་བའི་ཕྱིར་རོ། །ཅུང་ཟད་ཅིག་སྐྱེས་པ་དེའི་ཚེ་དང༌། གཞན་ཕྱེད་སྐྱེས་ཕྱེད་མ་སྐྱེས་པའི་སྐྱེ་བཞིན་པའི་ཚེ་ཡང་མི་སྐྱཻ་སྟེ། ཕྱོགས་གཉིས་ཀ་ལ་བརྗོད་པའི་སྐྱོན་དུ་འགྱུར་བའི་ཕྱིར་རོ། །དུས་ནམ་ཞིག་སྐྱེ་བ་རང་བཞིན་གྱིས་ཡོད་པར་འགྱུར་ཏེ་མི་སྲིད་པར་ཐལ། ལས་མ་འོངས་པ་རེ་རེ་བ་དང༌། གཉིས་ཀ་ལ་ཡང་སྐྱེ་བའི་བྱ་བ་ད་ལྟ་བ་མེད་པའི་ཕྱིར་རོ། །གལ་ཏེ་འོ་མ་ཞོ་ཡི་དངོས་པོར་སྐྱེ་བ་ཡིན་ནོ་ཞེ་ན། ཇི་ལྟར་འོ་མ་དེ་ལ། འོ་མ་དེ་ཡི་དངོས་པོ་རུ་སླར་ཡང་སྐྱེ་བ་ཡོད་པ་མ་ཡིན་པ་དེ་བཞིན་དུ།

གཞན་ཞོ་ཡི་དངོས་པོར་འོ་མ་དེའི་གནས་སྐབས་མ་བཏང་བ་ལ་སྐྱེ་བ་ཡོད་པ་མ་ཡིན་ཏེ། ཞོ་འོ་གཉིས་གོ་ས་ཐ་དད་དུ་གནས་པའི་ཕྱིར་རོ། །གཉིས་པ་ནི། འདུས་བྱས་རང་བཞིན་གྱིས་སྐྱེ་བ་མེད་དེ། ཐོག་མ་སྐྱེ་བ་དང༌༑ བར་གནས་པ་དང༌། ཐ་མ་འཇིགས་པ་རྣམས་སྐྱེ་བའི་སྔ་རོལ་ཏུ་སྲིད་པ་མ་ཡིན་པའི་ཕྱིར། གལ་ཏེ་སྐྱེ་བའི་དུས་ན་སྐྱེ་བ་ （ ༤༦བ ） ཡིན་ཞིང༌། གནས་པའི་དུས་ན་གནས་པ་ཡིན་ལ། འཇིག་པའི་དུས་ན་འཇིག་པ་ཡིན་པས། དུས་རིམ་ཅན་དུ་ཡོད་དོ་ཞེ་ན། སྐྱེ་གནས་འཇིག་གསུམ་སྔ་ཕྱི་རིམ་ཅན་དུ་ངེས་པ་མ་ཡིན་ཏེ། གནས་པ་དང་འཇིག་པ་སོགས་གཉིས་གཉིས་དག་མེད་པ་རུ་ཇི་ལྟར་རོ། །སྐྱེ་བ་ལ་སོགས་པ་རེ་རེ་རྩོམ་པར་འགྱུར་ཏེ་མི་འགྱུར་བའི་ཕྱིར། རྟགས་འགྲུབ་སྟེ། གནས་འཇིག་གཉིས་དང་བྲལ་བའི་འདུས་བྱས་མེད་པའི་ཕྱིར། གསུམ་པ་ནི། བུམ་པ་ཆོས་ཅན། རང་བཞིན་གྱིས་སྐྱེ་བ་མེད་དེ། བདག་གཞན་རེ་རེ་བ་དང་གཉིས་ཀ་ལས་འབྱུང་བ་ཡོད་པ་མ་ཡིན་པའི་ཕྱིར། རྟགས་གྲུབ་སྟེ། གཞན་གྱི་དངོས་པོ་གྱོ་མོ་མེད་པར་བུམ་པ་བདག་གི་དངོས་པོ་འབྱུང་བ་མེད་ཅིང༌། གྱོ་མོ་ཡང་བུམ་པ་ལ་ལྟོས་ནས་རང་བཞིན་གྱིས་གཞན་མ་ཡིན་པ་དེའི་ཕྱིར་རོ། །བཞི་པ་ལ་གཉིས། དངོས་ཀྱི་དོན་དང༌། སྐྱེ་བའི་སྒྲུབ་བྱེད་དགག་པའོ༑ ༑དང་པོ་ནི གཞན་ཡང་བུམ་པ་རང་བཞིན་གྱིས་སྐྱེའོ། །ཞེས་བྱ་བ་ཡང་མི་རིགས་ཏེ། བུམ་པའི་སྐྱེ་བ་དང༌། སྐྱེ་བ་པོ་བུམ་པ་ལ་ཅིག་ཅར་འབྱུང་བ་པོ་ཡང་མ་ཡིན་པའི་ཕྱིར། རྟགས་གྲུབ་སྟེ། བུམ་པའི་སྐྱེ་བ་ནི་བུམ་པའི་སྔོན་དང༌། ཕྱིས་དང་ཅིག་ཅར་ཡོད་དེ། ཞེས་བརྗོད་པ་ཉིད་དུ་མི་ནུས་པ་དེའི་ཕྱིར་རོ། །གཉིས་པ་ནི། གལ་ཏེ་བུམ་པ་སྐྱེ་བ་ཡོད་དེ། འགག་པའི་རང་བཞིན་ཅན་གྱིས་རྙིངས་པ་ཡོད་པའི་ཕྱིར་རོ་ཞེ་ན་རྙིངས་པ་ནི། སྔར་སྐྱེས་པ་ལའམ། ཕྱིས་སྐྱེས་པ་ཞིག་ལ་ཡོད་ཅེས་གྲང་ངོ༌། །དེ་ལ་སྔར་སྐྱེས་པའི་དངོས་པོ་ནི་རྙིང་པར་མི་འགྱུར་ཏེ། སྔར་སྐྱེས་པའི་ཚེ་གསར་པ་ཡིན་པའི་ཕྱིར།

ཕྱིས་ནས་ཀུན་ཏུ་སྐྱེས་པ་ཡང་རྙིང་པར་མི་འགྱུར་ཏེ། ཕྱི་ནས་གསར་དུ་སྐྱེས་པས་སོ། །ལྔ་པ་ནི། གཞན་ཡང་འདུས་བྱས་རང་བཞིན་གྱི་སྐྱེ་བ་མེད་དེ། ད་ལྟར་བའི་དངོས་པོ་ནི་ད་ལྟ་བ་དེ་ཉིད་ལས་འབྱུང་བ་མ་ཡིན་ཞིང༌། མ་འོངས་པ་ལས་འབྱུང་བ་ཡོད་པ་མ་ཡིན་ལ། འདས་པ་ལས་ཀྱང་འབྱུང་བ་ཡོད་པ་མ་ཡིན་པའི་ཕྱིར་རོ། །གཉིས་པ་བཀག་པའི་འབྲས་བུ་བསྟན་པ་ནི། ཇི་ལྟ་བུར་ན་ཕྱི་ནང་གི་སྲིད་པ་རྣམས་སྒྱུ་མ་དང་འདྲ་བ་མ་ཡིན་ཏེ་སྒྱུ་མ་བཞིན་དུ་རང་བཞིན་གྱིས་ངེས་པར་གྲུབ་སྟེ། དངོས་པོ་སྐྱེས་པ་ལ་ནི་མ་འོངས་པ་ནས་ད་ལྟར་བར་འོངས་པ་དང༌། དེ་བཞིན་དུ་འགགས་པ་ལ་ད་ལྟར་བ་ནས་འདས་པར་འགྲོ་བ་མེད་པ་དེ་ལྟ་ཡིན་པའི་ཕྱིར༑ གཉིས་པ་མཚན་ཉིད་རང་བཞིན་སྟོང་པར་བསྟན་པ་ལ་བཞི། རིམ་དང་ཅིག་ཆར་བརྟགས་ལ་དགག མཚན་ཉིད་ཐུག་མེད་དུ་ཐལ་བས་དགག གཅིག་དང་ཐ་དད་བརྟགས་ལ་དགག དངོས་པོ་ཡོད་མེད་བརྟགས་ལ་དགག་པའོ། །དང་པོ་ནི། དུས་ནམ་ཞིག་འདུས་བྱས་འབྱུང་བ་རང་བཞིན་གྱིས་ཡོད་པར་འགྱུར་ཏེ་མི་འགྱུར་བར་ཐལ། སྐྱེ་བ་དང་གནས་པ་དང་འཇིག་པ་རྣམས་ཅིག་ཅར་དུ་འབྱུང་བ་རང་བཞིན་ཡོད་པ་མ་ཡིན་ཞིང༌། རིམ་གྱིས་འབྱུང་བའང་ཡོད་པ་མ་ཡིན་པའི་ཕྱིར་རོ༑ ༑གཉིས་པ་ནི། འདུས་བྱས་སུ་མཚོན་པའི་མཚན་ཉིད་ཐུག་པ་མེད་པར་གྱུར་ཏེ། འདུས་བྱས་ཀྱི་མཚན་ཉིད་སྐྱེ་བ་ལ་སོགས་

（ ༤༧ན ） པ་ཐམས་ཅད་ལ་སླར་ཡང་སྐྱེ་སོགས་དོན་གཞན་ཐམས་ཅད་འབྱུང་བ་དང༌། མཚན་ཉིད་དོན་གཞན་དགོས་པ་དེ་ལས་འཇིག་པ་ལ་ཡང་སྐྱེ་བ་དང་འདྲ་བར་འཇིག་པའི་འཇིག་པ་དོན་གཞན་ལ་ཁས་ལེན་དགོས་པར་འགྱུར་ཞིང་གནས་པ་ལ་ཡང་འཇིག་པ་དང་འདྲ་བར། གནས་པའི་གནས་པ་དོན་གཞན་སྣང་བ་ཁས་ལེན་དགོས་པའི་ཕྱིར༑ འདོད་ན། རྩ་བའི་མཚན་ཉིད་མི་གྲུབ་པས་འདུས་བྱས་རང་བཞིན་གྱིས་མེད་པར་གྲུབ་པའོ། །གསུམ་པ་ནི། མཚན་ཉིད་དང་མཚན་གཞི་རང་བཞིན་གྱིས་གཅིག་གམ་ཐ་དད༑ གལ་ཏེ་མཚན་ཉིད་སྐྱེ་འཇིག་གནས་གསུམ་ལས་མཚན་གཞི་འདུས་བྱས་རང་བཞིན་གྱིས་གཞན་ཡིན་ནོ་ཞེ་ན། མཚན་གཞི་འདུས་བྱས་ནི་ཆོས་ཅན། འདི་མི་རྟག་པ་ཉིད་རྒྱུ་མཚན་གང་ལས་ཡིན་ནོ་མ་ཡིན་པར་ཐལ། འཇིག་པ་དང་རང་བཞིན་གྱིས་ཐ་དད་པ་ཡིན་པའི་ཕྱིར། ཡང་རང་བཞིན་གྱིས་གཅིག་ཡིན་ན། མཚན་ཉིད་གསུམ་དང་མཚན་གཞི་བཞི་ཁའང་མཚན་མཚོན་གྱི་དངོས་པོར་ཡོད་པ་ཡི་ངོ་བོར་གསལ་བར་ཡོད་པ་མ་ཡིན་པར་ཐལ། མཚན་ཉིད་གསུམ་ག་དང་མཚན་གཞིའི་འདུས་བྱས་རང་བཞིན་གྱིས་གཅིག་ཡིན་པའི་ཕྱིར་རོ། །བཞི་པ་ནི། གལ་ཏེ་སྐྱེ་བ་ལ་སོགས་པ་ཡོད་དེ། དེ་དག་གི་རྒྱུ་ཡོད་པའི་ཕྱིར་རོ་ཞེ་ན། མྱུ་གུའི་དངོས་པོ་སྐྱེས་ཟིན་པ་ཆོས་ཅན། ས་བོན་གྱི་དངོས་པོར་གྲུབ་ཟིན་པ་ལས་མི་སྐྱེ་སྟེ་ས་བོན་རྣམ་པར་མ་འགྱུར་བར་སྐྱེ་བ་མི་སྲིད་པའི་ཕྱིར་དང༌༑ སྐྱེས་ཟིན་སླར་ཡང་སྐྱེ་བར་མི་རིགས་པའི་ཕྱིར་རོ། །མྱུག་གུའི་དངོས་པོ་ཆོས་ཅན། ས་བོན་གྱི་དངོས་པོ་མེད་པ་ལས་མི་སྐྱེ་སྟེ། དངོས་པོར་མེད་པ་ལ་འབྲས་བུ་སྐྱེད་པའི་ནུས་པ་མེད་པའི་ཕྱིར། འབྲས་བུ་དངོས་པོ་མེད་པ་ཆོས་ཅན། རྒྱུ་དངོས་པོ་མེད་པ་ལས་ཀྱང་མི་སྐྱེ་སྟེ། དངོས་པོར་མེད་པ་དང་བསྐྱེད་བྱ་སྐྱེད་བྱེད་དུ་མི་འཐད་པའི་ཕྱིར། འབྲས་བུ་དངོས་མེད་ཆོས་ཅན། རྒྱུ་དངོས་པོ་ལས་མི་སྐྱེ་སྟེ། སྐྱེ་བའི་བྱ་བ་དང་བྲལ་བའི་ཕྱིར་རོ། །སྐྱེ་བ་དང་འཇིག་པ་དག་དངོས་པོའི་རང་བཞིན་ནམ།

དངོས་པོ་མེད་པའི་རང་བཞིན་ལ་རྟོག དངོས་པོ་ལྟར་ན། སྐྱེས་ཟིན་པའི་དངོས་པོ་ཆོས་ཅན། སླར་ཡང་སྐྱེ་བའི་དངོས་པོར་མི་འགྱུར་ཏེ། སྐྱེས་ཟིན་སླར་ཡང་སྐྱེ་བ་དགོས་པ་མེད་པའི་ཕྱིར་རོ། །དངོས་པོ་མེད་པ་ཆོས་ཅན༑ སྐྱེ་བའི་དངོས་པོར་མི་འགྱུར་ཏེ། མོ་གཤམ་གྱི་བུ་ལྟར་སྐྱེ་བ་དང་བྲལ་བའི་ཕྱིར་རོ། །ཞིག་པ་དངོས་མེད་ནི་ཆོས་ཅན། དངོས་པོ་མེད་པ་སྟེ་འཇིག་པར་མི་འགྱུར་ཏེ། འཇིག་པའི་བྱ་བ་དང་བྲལ་པའི་ཕྱིར། སྐྱེས་ཟིན་གྱི་དངོས་པོ་ཆོས་ཅན༑ དངོས་པོ་མེད་པར་མི་འགྱུར་ཏེ། དོན་བྱེད་མི་ནུས་པ་ལས་ལོག་པ་ཡིན་པའི་ཕྱིར་རོ། །གསུམ་པ་སྐྱེ་བཞིན་པའི་རང་བཞིན་དགག་པ་ལ་གཉིས། རྒྱས་པར་བཤད༑ དོན་བསྡུ་པའོ། །དང་པོ་ལ་བཞི། ཕྱེད་སྐྱེས་སྐྱེ་བཞིན་པ་ཡིན་པ་དགག དེ་ལས་གཞན་པ་སྐྱེ་བཞིན་པར་འདོད་པ་དགག སྐྱེས་པ་སྐྱེ་བཞིན་པ་ཡིན་པ་དགག ༑མ་སྐྱེས་པ་སྐྱེ་བཞིན་པ་ཡིན་པ་དགག་པའོ། །དང་པོ་ལ་གཉིས། ངོ་བོ་དགག ༑སྒྲུབ་བྱེད་དགག་པའོ། ། （ ༤༧བ ） དང་པོ་ནི། སྐྱེས་པ་དང་མ་སྐྱེས་པ་མི་སྐྱེ་ཡང༌། སྐྱེ་བཞིན་པ་སྐྱེའོ་ཞེ་ན། མྱུ་གུ་སྐྱེ་བཞིན་པ་ནི། རང་བཞིན་གྱིས་སྐྱེ་བར་མི་འགྱུར་ཏེ། སྐྱེ་བཞིན་པ་ནི་ཕྱེད་སྐྱེས་ཤིང་ཕྱེད་མ་སྐྱེས་པ་ལ་འཇོག་དགོས་པའི་ཕྱིར། ཅི་སྟེ་ཡང༌། སྐྱེས་པ་དང་མ་སྐྱེས་པ་དག་ལ་སྐྱེ་བཞིན་པར་རྟོག་པ་དང་པོ་ལྟར་ན། སྐྱེ་བཞིན་པའི་བདག་ཉིད་དུ་བྱ་བ་ནི་ཆོས་ཅན། སླར་ཡང་སྐྱེ་བཞིན་པར་མི་འགྱུར་ཏེ། སྐྱེ་བཞིན་པའི་བདག་ཉིད་ཐོབ་ཟིན་པའི་ཕྱིར། གཉིས་པ་ལྟར་ན༑ སྐྱེ་བཞིན་པའི་བདག་ཉིད་དུ་མི་བྱ་བའང་ཆོས་ཅན། སྐྱེ་བཞིན་པར་མི་འགྱུར་ཏེ༑ སྐྱེ་བཞིན་པ་དང་བྲལ་བའི་ཕྱིར་རོ། །གཉིས་པ་ནི། གལ་ཏེ་སྐྱེ་ན་དུས་གསུམ་པོ་ཐམས་ཅད་ཀྱང་སྐྱེ་བཞིན་པ་ཉིད་ཡིན་པར་ཐལ་བར་འགྱུར་ཏེ། སྐྱེས་པ་དང་མ་སྐྱེས་པ་སྐྱེ་བཞིན་པ་ཡིན་པའི་ཕྱིར༑ གཞན་ཡང་སྐྱེ་བཞིན་པའི་བདག་ཉིད་དུ་གྱུར་པའམ། མ་གྱུར་པ་ཞིག་ལ་རྟོག་བཞིན་པ་ཡོད་དེ།

འདས་མ་འོངས་ཀྱི་བར་ན་གནས་པའི་ཕྱིར་རོ་ཞེ་ན། རྒོལ་བ་གང་གི་ལུགས་ལ་འདས་མ་འོངས་གཉིས་པོ་སྐྱེ་བཞིན་པའི་བར་མེད་པར་སྲིད་པ་ཡོད་པ་མ་ཡིན་པ་དེ་ཡི་ཕྱོགས་ལ་ཆོས་ཅན། སྐྱེས་མ་སྐྱེས་ཀྱི་བར་དུ་སྐྱེ་བཞིན་པ་མེད་དེ། རྒྱུ་མཚན་གང་གི་ཕྱིར་ན་སྐྱེ་བཞིན་པ་དེ་ལའང་བར་གཞན་ཡོད༑ དེ་ལ་ཡང་བར་གཞན་ཡོད་པ་སོགས་ཐུག་མེད་དུ་འགྱུར་བའི་ཕྱིར་རོ། །གཉིས་པ་ནི། གལ་ཏེ་ཕྱེད་སྐྱེས་པ་སྐྱེ་བཞིན་པའི་དོན་མ་ཡིན་ནོ། །འོ་ན་ཅི་ཞེ་ན། སྐྱེ་བཞིན་པ་ཕྱེད་སྐྱེས་པ་ལས་གཞན་ཡང་ཡོད་པ་ངོ་བོར་སྣང་སྟེ། རྒྱུ་མཚན་གང་གི་ཕྱིར་ན། སྐྱེ་བཞིན་པས་ས་བོན་འགགས་པས་མྱུ་གུ་སྐྱེས་པ་སྐྱེ་བར་འགྱུར་བས། སྐྱེ་བའི་སྔར་གྱི་གནས་སྐབས་ཀྱི་དོན་མྱུ་གུ་སྐྱེ་བཞིན་པ་ཡིན་པ་དེའི་ཕྱིར་ཞེ་ན། མྱུ་གུ་སྐྱེས་ཟིན་པ་སླར་ཡང་སྐྱེ་བཞིན་པར་མི་འགྱུར་ཏེ། གང་གི་ཚེ་མྱུ་གུ་སྐྱེས་པ་དེ་ཡི་ཚེ། སྐྱེས་བཞིན་པ་འགགས་ཟིན་པ་ལ་སྐྱེ་བ་སྲིད་པ་མེད་པའི་ཕྱིར་རོ། །གསུམ་པ་ནི། གལ་ཏེ་སྐྱེས་པ་སྐྱེ་བཞིན་པ་ཡིན་ནོ་ཞེ་ན་གང་གི་ཚེ་མྱུ་གུ་སྐྱེས་པ་སྐྱེ་བཞིན་པ་ཡིན་པ་དེ་ཡི་ཚེ། རྒྱུ་མཚན་ཅིའི་ཕྱིར་སླར་ཡང་སྐྱེ་བཞིན་པ་སྐྱེས་པར་འགྱུར་ཏེ་མི་འགྱུར་བར་ཐལ། སྐྱེས་ཟིན་སླར་ཡང་སྐྱེ་བ་མི་འགྱུར་བའི་ཕྱིར་རོ། །བཞི་པ་ལ་གཉིས། དངོས་ཀྱི་དོན། སྐྱོན་སྤོང་དགག་པའོ། །དང་པོ་ནི། གལ་ཏེ་སྐྱེ་བཞིན་པ་ནི་མ་སྐྱེས་པ་ཁོ་ན་ཡིན་ཡང༌། སྐྱེས་པ་ལ་མངོན་དུ་ཕྱོགས་པས་སྐྱེས་སོ་ཞེས་མ་སྐྱེས་པ་སྐྱེ་བཞིན་པ་ཞེས་བྱ་བ་གྲགས་པའམ་འདོད་ན། མ་སྐྱེས་པ་སྐྱེ་བཞིན་པའོ་ཞེས་བརྗོད་པ་དེ་ཡི་ཚེ། དེ་ལྟར་བུམ་པ་ཡང་མེད་པ་སྟེ་མ་སྐྱེས་པར་ཅིས་མི་རྟོག་སྟེ་མ་སྐྱེས་པ་ལ་བུམ་པ་སྐྱེས་པ་དང་མ་སྐྱེས་པ་གཉིས་སྐྱེ་བཞིན་པ་ཡིན་མིན་ཁྱད་པར་མེད་པའི་ཕྱིར་རོ། །གཉིས་པ་ནི། གལ་ཏེ་སྐྱེ་བཞིན་པ་དང་མ་སྐྱེས་པ་ལ་ཁྱད་པར་ཡོད་དེ། སྐྱེ་བཞིན་པ་ནི་སྐྱེ་བའི་བྱ་བ་དང་ལྡན་

ཞིང༌༑ མ་སྐྱེས་པ་ནི་སྐྱེ་བའི་བྱ་བ་དང་བྲལ་བའི་ཕྱིར་རོ་ཞེ་ན། སྐྱེ་བཞིན་པ་ནི་སྐྱེ་བའི་བྱ་བ་ （ ༤༨ན ） མ་རྫོགས་ཀྱང་སྐྱེ་བའི་བྱ་བ་དང་འབྲེལ་བས་མ་སྐྱེས་པ་མ་འོངས་པ་ལས་ཕྱི་རོལ་ཏུ་གྱུར་པ་ཡིན་ནོ་ཞེས་ཁྱོད་ཀྱིས་ཁས་བླངས་མོད། དེ་ལྟ་ནའང་མ་སྐྱེས་སོ་ཞེས་བྱ་བར་འགྱུར་ཏེ། རྒྱུ་མཚན་གང་གི་ཕྱིར་ན། སྐྱེ་བཞིན་པ་ནི་སྐྱེས་པ་ད་ལྟར་བ་ལས་ཕྱི་རོལ་ཏུ་གྱུར་པའི་ཕྱིར་རོ། །དེར་མ་ཟད་སྐྱེ་བཞིན་པ་སྔར་མ་བྱུང་ཡང༌། ཕྱིས་མ་འོངས་པ་ནས་སྐྱེ་བར་ཡོད་པ་ཡིན་པར་གྲགས་ན། རྒྱུ་མཚན་དེས་ཀྱང་སྐྱེ་བཞིན་པ་ནི་མ་སྐྱེས་ཁོ་ན་སྐྱེའོ་ཞེས་བྱ་བར་འགྱུར་ཏེ། སྔར་མ་སྐྱེས་པ་ཕྱིས་སྐྱེ་བའི་བྱ་བ་དང་འབྲེལ་ནས་སྐྱེ་བའི་ཕྱིར་རོ། །གལ་ཏེ་མ་སྐྱེས་པ་སྐྱེ་ན་ཉེས་པ་ཅི་ཞིག་ཡོད་ཅེ་ན། མ་བྱུང་བ་ཞེས་བྱ་བ་ནིཆོས་ཅན། སྐྱེ་བ་མ་ཡིན་ཏེ་སྐྱེ་བའི་བྱ་བ་དང་བྲལ་བའི་ཕྱིར་རོ། །གཉིས་པ་དོན་བསྡུ་བ་ནི། དངོས་པོ་གང་གི་སྐྱེ་བཞིན་པ་དེར་བརྗོད་དེ་སྐྱེ་བཞིན་པར་རང་བཞིན་གྱིས་གྲུབ་པ་མེད་པར་ཐལ། དུས་གང་གི་ཚེ་ན། སྐྱེ་བའི་བྱ་བ་རྫོགས་པ་དང་མ་རྫོགས་པའི་སྐྱེ་བཞིན་པ་མེད་པ་དེའི་ཚེ་སྟེ་དེའི་ཕྱིར་རོ།། རྟགས་གྲུབ་སྟེ། སྐྱེ་བའི་བྱ་བ་རྫོགས་པ་ནི་དངོས་པོར་ཡོད་ཅེས་བྱ་བར་འགྱུར་ལ། སྐྱེ་བའི་བྱ་བ་མ་བྱས་པ་ནི་དངོས་པོར་མེད་ཅེས་བརྗོད་པར་རིགས་པའི་ཕྱིར། བཞི་པ་བཀག་པའི་མཇུག་བསྡུས་ཏེ་བསྟན་པ་ནི། འབྲས་བུ་སྐྱེ་བའི་འཇུག་པ་དང༌༑ རྒྱུ་འགག་པའི་ལྡོག་པ་རང་བཞིན་གྱིས་གྲུབ་པ་འཐད་པ་ཉིད་དུ་མི་འགྱུར་ཏེ༑ གང་གི་ཚེ་རིགས་པས་བརྟགས་ཤིང་དཔྱད་པ་ན། རྒྱུ་ནི་མ་རྟོག་པ་སྟེ་མ་ལྟོས་པར་འབྲས་བུ་ཡོད་པ་མ་ཡིན་པ་དེ་ཡི་ཚེ་སྟེ་དེའི་ཕྱིར། གཉིས་པ་ནི། རྣལ་འབྱོར་སྤྱོད་པ་བཞི་བརྒྱ་པ་ལས། འདུས་བྱས་ཀྱི་དོན་དགག་པ་སྒོམ་པ་བསྟན་པ་སྟེ་རབ་ཏུ་བྱེད་པ་བཅོ་ལྔ་པའོ།། །།རབ་བྱེད་བཅུ་དྲུག་པ། སློབ་དཔོན་དང་སློབ་མ་གཏན་ལ་དབབ་པ་བཤད་པ།

གཉིས་པ་རབ་བྱེད་ཀྱི་དགོས་པ་ལ་ཀླན་ཀ་ལྷག་མ་སྤོང་བའི་ཚུལ་ལ་གཉིས༑ རབ་བྱེད་ཀྱི་གཞུང་བཤད། རབ་བྱེད་ཀྱི་མཚན་བསྟན་པའོ། །དང་པོ་ལ་གཉིས༑ རབ་བྱེད་ཀྱི་གཞུང་རྩོམ་པའི་དགོས་པ་བསྟན། ཀླན་ཀ་ལྷག་མ་སྤོང་བའི་ཚུལ་ལོ། །དང་པོ་ནི། ད་ལྟར་རབ་ཏུ་བྱེད་པ་བཅོ་ལྔ་བརྩམས་པས་སྐྱེས་བུ་དམ་པའི་དགོས་པ་གྲུབ་སྟེ། རྟགས་འཛིན་པ་སོགས་ཀྱི་རྒྱུ་འགའ་ཞིག་གིས་དངོས་པོ་རང་བཞིན་གྱིས་སྟོང་པ་ཡིན་པ་དང༌། སྟོང་པ་མ་ཡིན་པ་ལྟ་བུར་ཕྱིན་ཅི་ལོག་ཏུ་སྣང་བ་དེ་ནི། རབ་ཏུ་བྱེད་པ་བཅོ་ལྔ་པོ་ཐམས་ཅད་ཀྱིས་རྟག་འཛིན་སོགས་ཕྱིན་ལོག་ཐམས་ཅད་སོ་སོར་འགོག་པར་བྱེད་པའི་ཕྱིར་རོ། །གཉིས་པ་ལ་བརྒྱད། སྟོང་ཉིད་འགོག་བྱེད་རིགས་པ་དགགམཐར་ལྷུང་ཕྱོགས་ལ་ཞེན་པ་དགག ཡོད་མེད་རིགས་པ་མཚུངས་པར་བསྟན། མེད་པ་ཕྱོགས་སུ་འགྱུར་བ་དགག སྟོང་ཉིད་སྒྲུབ་པའི་དེས་བརྟགས་མེད་པས་བདེན་གྲུབ་འདོད་པ་དགག སྟོང་ཉིད་བསྟན་པའི་དགོས་པ་བཤད། ཡོད་མེད་འཛིན་པ་ཕྱིན་ཅི་ལོག་ཏུ་བསྟན། མཐའ་བྲལ་རིགས་ （ ༤༨བ ） པས་དགག་མི་ནུས་པའོ།། དང་པོ་ལ་གཉིས། གཞན་ཕྱོགས་སུན་འབྱིན་མི་ནུས། རང་ཕྱོགས་སྒྲུབ་མི་ནུས། རིགས་པ་གཞན་དགག་པའོ། །དང་པོ་ནི། གལ་ཏེ་དགོས་པ་དེ་ལྟ་བུའི་དོན་དུ་རབ་ཏུ་བྱེད་པ་བརྩམས་པ་ཡིན་ན། ཆོས་ཐམས་ཅད་སྟོང་ཉིད་མ་ཡིན་པར་གྲུབ་སྟེ༑ གང་གི་ཆོས་རབ་ཏུ་བྱེད་པ་སྨྲ་བ་པོ་དང་བརྗོད་བྱའི་དོན་དང༌། ནང་གི་སྒྲས་ཁྱོད་ཀྱི་ཚིག་སྟོང་པ་ཉིད་ཀྱི་དོན་བརྗོད་དུ་ཡོད་པས། དངོས་པོ་ཐམས་ཅད་རང་བཞིན་གྱིས་སྟོང་པ་ཞེས་བྱ་བར་མི་རུང་ངོ་ཞེ་ན། སྨྲ་བ་པོ་སོགས་གསུམ་པོ་གང་གི་དེ་ནི་ཆོས་ཅན། སྨྲ་བ་པོ་དང༌། བརྗོད་བྱ་དང༌། ཚིག་གསུམ་ལའང་རང་བཞིན་གྱིས་ཡོད་པ་མ་ཡིན་ཏེ། རང་བཞིན་གྱིས་མེད་པའི་ཕྱིར་རོ། །རྟགས་གྲུབ་སྟེ༑ ཕན་ཚུན་བརྟེན་པ་ཀུན་འབྱུང་བ་དེ་ཡིན་པའི་ཕྱིར། གལ་ཏེ་དངོས་པོ་ཐམས་ཅད་རང་བཞིན་གྱིས་སྟོང་པ་ཡིན་ན། དེའི་ཚེ་དབང་པོ་དང་དོན་མེད་པར་འགྱུར་བས།

ཐམས་ཅད་བོང་བུའི་རྭ་དང་འདྲ་བར་མཚུངས་སོ་ཞེ་ན། རང་བཞིན་གྱིས་མི་སྟོང་པ་ལ་དབང་དོན་འཐད་པའི་ཉེས་པས། ཅི་སྟེ་སྟོང་པ་ཉིད་འགྲུབ་པར་འགྱུར་བ་མ་ཡིན་ཏེ། ཡིན་པར་ཐལ། རང་བཞིན་གྱིས་སྟོང་པ་ལ་དབང་དོན་མི་འཐད་པའི་ཉེས་པ་ཡིས། རང་བཞིན་གྱིས་སྟོང་པ་ཡང་ཡིན་པ་དངོས་པོར་གྲུབ་པར་འགྱུར་བའི་ཕྱིར་རོ། །གཉིས་པ་ལ་གཉིས། དངོས་ཀྱི་དོན། སྐྱོན་སྤཽང་དགག་པའོ། །དང་པོ་ནི། སྟོང་པ་ཉིད་སྨྲ་བ་གསལ་བ་ཙམ་གྱིས་དངོས་པོ་སྨྲ་བ་རང་གིས་ཕྱོགས་འགྲུབ་པ་མ་ཡིན་ཏེ། བདེན་གྲུབ་ཁས་བླངས་པའི་རྒོལ་བས་ནི། གཞན་གྱི་ཕྱོགས་སྟོང་པ་ཉིད་བཟློག་པ་དང༌། རང་གི་ཕྱོགས་དངོས་པོ་བདེན་པ་སྒྲུབ་པས་ཏེ། བྱ་བ་གཉིས་དགོས་པ་ཞིག་ན། བདེན་གྲུབ་ཁས་བླངས་པའི་རྒོལ་བ་ནི། སྟོང་པ་ཉིད་དུ་སྨྲ་བ་སེལ་བ་ཙམ་ལ་ཞུགས་པའི་ཕྱིར་རོ། །བདེན་དངོས་ཁས་ལེན་པའི་རྒོལ་བ་ཆོས་ཅན། རང་གི་ཕྱོགས་སྒྲུབ་པར་བྱེད་པ་ལ་ཅིས་དགའ་བ་མ་ཡིན་ཏེ་རང་ཕྱོགས་སྒྲུབ་པའི་སྒྲུབ་བྱེད་བརྗོད་རིགས་པར་ཐལ། གཞན་ཕྱོགས་སུན་འབྱིན་པར་བྱེད་པའི་ཕྱོགས་གཅིག་རང་བཞིན་སྟོང་པ་འགོག་པ་ལ་དགའ་བ་དེ་ཡིན་པའི་ཕྱིར་རོ། །འདོད་པར་མི་ནུས་ཏེ། སྟོང་པ་ཉིད་དུ་སྨྲ་བ་ལ་བདེན་པར་སྒྲུབ་པའི་སྒྲུབ་བྱེད་ཐམས་ཅད་ཀྱང་བསྒྲུབ་བྱ་དང་འདྲ་བ་མ་གྲུབ་པ་ཡིན་པའི་ཕྱིར་རོ།། གཉིས་པ་ནི། གལ་ཏེ་སྟོང་པ་ཉིད་དུ་སྨྲ་བའི་ཕྱོགས་འདི་ཕྱོགས་ཡོངས་སུ་བརྟག་པ་ན་མི་རིགས་པས་མེད་པར་འགྱུར་ལ། མེད་པ་གང་ཡིན་པ་དེ་ཡང་འཐད་པའི་ཕྱོགས་སུ་མི་འགྱུར། གཞན་ཡང་མེད་པས་ཁོ་བོ་ཅག་ཕྱོགས་གྲུབ་བོ་ཞེ་ན། རང་བཞིན་གྱིས་གྲུབ་པའི་གཅིག་ཉིད་དང༌། ལ་སོགས་པ་གཞན་ཡང་བརྗོད་དུ་མེད་པ་གསུམ་པོ་ཀུན་ཀྱང་འཐད་པའི་ཕྱོགས་མ་ཡིན་པར་འགྱུར་ཏེ། དོན་དམ་དཔྱོད་བྱེད་ཀྱི་རིགས་པས་བརྟགས་པ་ན། བརྟག་བྱའི་དོན་མི་རྙེད་པ་དེས་ན་སྟེ་དེའི་ཕྱིར། གསུམ་པ་ལ་གཉིས། བུམ་པ་མངོན་སུམ་གྱིས་ （ ༤༩ན ） གྲུབ་པ་དགགསྟོང་པས་ལྡོག་པ་གྲུབ་པ་དགག་པའོ།

།དང་པོ་ནི། བུམ་པ་བདེན་པས་སྟོང་པ་སྒྲུབ་པའི་གཏན་ཚིགས་དོན་མེད་པར་འགྱུར་ཏེ། ཡུལ་དུས་གང་དུ་མངོན་སུམ་གྱིས་བུམ་པ་དམིགས་པ་དེར། འཇིག་རྟེན་པའི་མཐོང་བ་ནི་ཆོས་སྟོབས་དང་ལྡན་པའི་ཕྱིར་རོ་ཞེ་ན། བདེན་སྟོང་རིག་པར་སྨྲ་བའི་ཕྱོགས་འདི་ནས་གཞུང་ལུགས་གཞན་ལས་བྱུང་བའི་གཏན་ཚིགས་ཀྱི་གནོད་པ་དབུ་མ་པ་ལ་ཡོད་པ་མ་ཡིན་ཏེ། དབུ་མ་པ་ནི་གཞན་གྱི་གཞུང་ལུགས་དེ་ཉིད་མི་རིགས་པར་བསྟན་པར་འདོད་པའི་ཕྱིར། །འོ་ན་གཞུང་ལུགས་ཀྱི་གཏན་ཚིགས་ནི་སྐབས་གང་དུ་ཡང་མི་རུང་ངམ་ཞེ་ན། སྐབས་གང་དུའང་གཞུང་ལུགས་ཀྱི་སྒྲུབ་བྱེད་མེད་པར་ཐལ་པའི་སྐྱོན་མེད་དེ། བདེན་གྲུབ་ཁས་ལེན་པ་ལས་གཞན་སྟོང་པ་ཉིད་དུ་སྨྲ་བའི་ཕྱོགས་ལ་གཞུང་ལུགས་ཀྱིས་སྒྲུབ་བྱེད་ཡོད་པའི་ཕྱིར་རོ། །གཉིས་པ་ནྀ། གལ་ཏེ་སྟོང་པ་ཉིད་སྨྲ་བ་ཁྱོད་ཀྱིས་སྟོང་པ་ཉིད་ཀྱི་ངོ་བོ་ནི་སྨྲས་ལ། དེ་ཡང་སྟོང་པ་མ་ཡིན་པ་ལ་མ་ལྟོས་པའི་སྟོང་པ་ཡང་མི་འཐད་པས་དངོས་པོ་རང་བཞིན་དང་བཅས་པར་གྲུབ་བོ་ཞེ་ན། སྟོང་པ་ཉིད་ནི་མི་སྟོང་པ་གང་ལ་ལྟོས་ནས་འབྱུང་བ་ཉིད་དུ་འགྲུབ་པར་མི་འགྱུར་བར་ཐལ། ལྟོས་པ་རང་བཞིན་གྱིས་མི་སྟོང་པ་ཅུང་ཟད་ཀྱང་མེད་པར་གྲུབ་པའི་ཕྱིར་རོ། ཁྱབ་པ་ཡོད་དེ། ཇི་ལྟ་བུར་ན་ཅིག་ཤོས་མི་མཐུན་ཕྱོགས་མེད་པར་ནི། དེ་ཡི་གཉེན་པོ་འབྱུང་བར་འགྱུར་ཏེ་མི་འགྱུར་བའི་ཕྱིར་རོ། །གཉིས་པ་ལ་གཉིས། དགག་པ་དངོས། སྐྱོན་སྤོང་དགག་པའོ། །དང་པོ་ལ་གསུམ། ཕྱོགས་མེད་ཕྱོགས་སུ་འགྱུར་བ་དགག རང་བཞིན་ཡོད་པའི་སྒྲུབ་བྱེད་དགག མཐའ་གཉིས་དང་བྲལ་བ་ཀུན་ལ་ཡང་མཚུངས་པར་བསྟན་པའོ། ། དང་པོ་ནི། གལ་ཏེ་སྟོང་པ་ཉིད་ཅུང་ཟད་ཀྱང་མེད་པས། སྟོང་པ་ཉིད་རང་ཕྱོགས་སུ་མི་འགྱུར་མོད། དེ་ལྟ་ན་ཡང༌། ཕྱོགས་མེད་པ་ཉིད་ཕྱོགས་སུ་འགྱུར་ལ། མི་མཐུན་ཕྱོགས་ལ་མ་ལྟོས་པའི་ཕྱོགས་མེད་པས། མི་མཐུན་ཡང་ཕྱོགས་སུ་འགྱུར་རོ་ཞེ་ན། དོན་དམ་པར་ཕྱོགས་མེད་པ་དེ་ཉིད་རང་བཞིན་གྱིས་གྲུབ་པའི་ཕྱོགས་སུ་འགྱུར་བ་མ་ཡིན་ནོ།

།གལ་ཏེ་ཕྱོགས་མེད་པ་ཉིད་རང་བཞིན་གྱིས་གྲུབ་པའི་ཕྱོགས་ཉིད་དུ་འགྱུར་ན། ཕྱོགས་མེད་པ་ཡང་ཕྱོགས་ཀྱི་ངོ་བོ་འགྱུར་དགོས་པ་ལས༑ རང་བཞིན་གྱིས་གྲུབ་པའི་ཕྱོགས་ཅུང་ཟད་ཀྱང་མེད་པའི་ཕྱིར་རོ། །རྟགས་གྲུབ་སྟེ། དགག་བྱ་མི་མཐུན་ཕྱོགས་རང་བཞིན་གྱིས་མེད་པའི་ཕྱིར་རོ། །དེ་ལྟར་ཕྱོགས་མེད་པ་ཉིད་ཕྱོགས་ཉིད་དུ་མེད་ན། ཕྱོགས་མེད་པ་ལ་ལྟོས་ནས་གང་གི་མི་མཐུན་པའི་ཕྱོགས་སུ་འགྱུར་ཏེ་མི་འགྱུར་བར་ཐལ། ལྟོས་པ་ཕྱོགས་ཉིད་རང་བཞིན་གྱིས་མེད་པའི་ཕྱིར་རོ། །གཉིས་པ་ནི། གལ་ཏེ་སྤྱིར་དངོས་པོ་རང་བཞིན་གྱིས་ཡོད་པ་མ་ཡིན་ན་ཁྱད་པར་མེ་ནི་ཇི་ལྟར་ཚ་བར་འགྱུར། དེས་ན་དངོས་པོའི་ཁྱད་པར་དམིགས་པས་ （ ༤༩བ ） དངོས་པོ་རང་བཞིན་གྱིས་ཡོད་དོ་ཞེ་ན། ཚ་བ་མེ་ཡི་རང་བཞིན་དུ་ཡོད་པ་མ་ཡིན་པར་ཐལ། ཚ་བའི་རང་བཞིན་གྱི་མེ་ཡང་ངོ་བོ་ཉིད་ཀྱིས་ཡོད་པ་མ་ཡིན་པ་ནི། ཚ་བ་མེ་ཉིད་དུ་འགྱུར་ཏེ། ཚ་བ་མིན་པར་ཇི་ལྟར་སྲེག དེས་ན་བུད་ཤིང་ཞེས་བྱ་བ། ཡོད་མིན་དེས་ན་མེད་ཡོད་མིན། །ཞེས་སོགས་ཉིད་དུ་ནི་ལྡོག་པ་བྱས་ཟིན་པའི་ཕྱིར། གཞན་ཡང༌། རིགས་པའི་འཐད་པས་མེའི་དངོས་པོ་མེད་པ་མཐོང་ནས་མེ་ཡི་དངོས་པོ་ཡོད་པ་ཡང་ལྡོག་པར་རིགས་པར་ཐལ༑ མེའི་དངོས་པོ་མཐོང་ནས་མེ་ཡི་དངོས་པོ་ནི། རང་བཞིན་གྱིས་མེད་པ་ཞེས་བྱ་བ་ལྡོག་རིགས་པའི་ཕྱིར། དེ་ལྟར་ན། ཡོད་མེད་སོགས་ཁྱད་པར་ནི་བཞི་ཆར་ལ་ཉེས་པ་སྤངས་པ་གང་ཞིག་མཐོང་ཏེ་མཐོང་བ་མི་འཐད་པར་ཐལ། ཕྱོགས་བཞི་ཆར་ལ་སྐྱོན་མཐོང་བའི་ཕྱིར། གཞན་ཡང་ཕྱོགས་རང་བཞིན་གྱིས་གྲུབ་པ་མི་འཐད་དེ། རྒྱུན་ལའང་ཆ་ཤས་ཡོད་མེད་ཅེས་དཔྱད་པ་དེར་ཡང་གཞུག་པར་འགྱུར་ཞེ་ན། རྡུལ་ཕྲན་ལ་ཡང་བདེན་པར་ཡོད་པའི་དངོས་པོ། ཡུལ་དུས་གང་དུ་དམིགས་པ་མེད་པ་དེ། 

ཇི་ལྟར་སྐྱེ་བའི་བྱ་བ་བདེན་པར་འབྱུང་སྟེ་མི་འབྱུང་བ་ཡིན་པའི་ཕྱིར། སངས་རྒྱས་རྣམས་ཀྱི་གཟིགས་ངོ་ལ་ཕྱོགས་མེད་པ་ཉིད་ཀྱང་བདེན་པའི་མཐའ་དང་མ་འབྲེལ་སྟེ། ཆོས་ཐམས་ཅད་ཡོད་མེད་ཀྱི་མཐའ་གང་དུ་ཡང་མ་གཟིགས་པ་དེ་ཉིད་ཀྱི་ཕྱིར་རོ། །གསུམ་པ་ནི། དངོས་པོ་གཞན་གང་ཞིག་ལ་བདེན་པར་ཡོད་པའི་དངོས་པོ་ཡོད་དེ་མེད་པར་ཐལ། དངོས་པོ་ཀུན་ལ་ཡོད་མེད་གཉིས་སུ་བདེན་པར་ཡོད་པ་མ་ཡིན་པའི་ཕྱིར། གལ་ཏེ་དངོས་པོ་སྨྲ་བ་ཁྱོད་ལའང་གཉིས་སུ་མེད་པ་དེ་ནི་རིགས་ན་རང་བཞིན་མེད་པའི་ཕྱོགས་ལ་བརྒལ་བ་གཞན་སོགས་ཅི་སྟེ། བྱེད་མི་རིགས་པར་ཐལ། དེ་ནི་འཐད་པ་དང་ལྡན་པའི་ཕྱིར། དངོས་པོ་ཀུན་གྱིས་བདེན་དངོས་མེད་པའི་སྟོང་པ་ཉིད་ལ་མི་འདྲ་བའི་རྣམ་པར་དབྱེ་བ་མི་རིགས་ཏེ་ཚོན་རྫས་རྣམས་ཀུན་ལ་མི་འདྲ་བའི་ཁྱད་པར་གང་མཐོང་བ་དེ་ནི་ཆོས་ཐམས་ཅད་ཀྱི་ངོ་བོ་ལ་མི་འདྲ་བའི་རྣམ་པར་དབྱེ་བར་མི་འགྱུར་བའི་ཕྱིར་རོ། །དཔེར་ན། སྣོད་མི་འདྲ་བ་ཐ་དད་ཀྱང་ནམ་མཁའ་ལ་དབྱེ་བ་མེད་པ་བཞིན་ནོ། །གཉིས་པ་སྐྱོན་མེད་དགག་པ་ནི། གལ་ཏེ་རྒོལ་བ་རྟོགས་པ་དང་ལྡན་པ་དག་གིས་ནི། རིགས་པས་འཐོབ་པའི་དོན་ཁས་བླངས་པར་བྱ་བའམ། ཡང་ན་ནི་བརྟགས་ཤིང་རྒལ་བས་ལན་བཏབ་པར་བྱ་དགོས་སོ། །དེ་ཡང་གང་ལ་དོན་ཅུང་ཟད་ཅིག་སྲིད་པ་དེ་ལ་ལན་བཏབ་པར་རིགས་ཀྱི། ཁྱེད་དབུ་མ་ལྟར་ན། བརྗོད་པར་བྱ་བ་དང༌། རྗོད་པར་བྱེད་པ་དང༌། རྗོད་པ་པོ་ཐམས་ཅད་རྣམ་པ་ཐམས་ཅད་དུ་མེད་པའི་ཕྱིར།། ཇི་ལྟར་ལན་བཏབ་པ་བྱ། དབུ་མ་པ་གཞན་གྱི་ཕྱོགས་ལ་ལན་བརྗོད་པར་བྱ་བ་མ་ཡིན་པར་གྲགས་ན་ནི། རང་བཞིན་མེད་པ་སྒྲུབ་པའི་གཏན་ཚིགས་ཀྱིས་ལྡོག་པ་དངོས་པོར་སྨྲ་བ་རང་གི་ཕྱོགས་ཀྱང་རྒྱུ་མཚན་ཅིའི་ཕྱིར་ན་སྒྲུབ་པར་རིགས་པར་མི་འགྱུར་ཏེ་འགྱུར་བར་ཐལ། རང་ཕྱོགས་མི་སྒྲུབ་པ་ནི་གཞན་ཕྱོགས་ （ ༥༠ན ） འགོག་མི་ནུས་པའི་ཕྱིར། གལ་ཏེ་རང་ཕྱོགས་སྒྲུབ་བྱེད་ཀྱི་གཏན་ཚིགས་ནི་རྙེད་པར་དཀའ་ལ།

གཞན་ཕྱོགས་སུན་འབྱིན་པར་བྱེད་པའི་གཏན་ཚིགས་ནི་རྙེད་པར་སླ་ཞེས་འཇིག་རྟེན་པ་བརྗོད་ཅིང་གྲགས་སོ་ཞེ་ན། དབུ་མ་པ་གཞན་གྱི་ཕྱོགས་ལ་སྐྱོན་བརྗོད་པ་ཉིད་ཅིའི་ཕྱིར་ལ་ནུས་ཏེ་ནུས་པར་ཐལ། དབུ་མ་པའི་ཕྱོགས་སུན་འབྱིན་པའི་གཏན་ཚིགས་རྙེད་པར་སླ་བའི་ཕྱིར། འདོད་མི་ནུས་ཏེ། ནམ་མཁའ་རྐྱེན་གྱིས་འཇིག་པར་མི་ནུས་པ་ལྟར། དབུ་མ་པའི་ཕྱོགས་ལ་གང་གིས་ཀྱང་སྐྱོན་བརྗོད་པར་མི་ནུས་པའི་ཕྱིར་རོ། །གསུམ་པ་ནི། གལ་ཏེ་རིགས་པ་མེད་པར་ཡང་ཡོད་ཅེས་བྱ་བའི་ཚིག་ཙམ་ཞིག་གིས་དེ་ཁོ་ན་ཉིད་དུ་དངོས་པོ་ཡོད་དོ་ཞེ་ན། རང་བཞིན་གྱིས་མེད་ཅེས་བྱ་བའི་ཚིག་ཙམ་ཞིག་གིས། རང་བཞིན་གྱིས་མེད་པར་ཡང་རྒྱུ་མཚན་ཅིས་གྲུབ་པར་མི་འགྱུར་ཏེ་འགྱུར་བར་ཐལ། རྣམ་པ་ཐམས་ཅད་དུ་རིགས་པ་མཚུངས་པའི་ཕྱིར་རོ༑ ༑དེས་ན་ཁྱོད་ཀྱིས་མེད་པའི་ཕྱོགས་བསལ་ཞིང༌། ཁོ་བོ་ཅག་གིས་ཡོད་པའི་ཕྱོགས་བསལ་བས། གཉིས་ཀས་ཀྱང་ཕྲོས་པ་ཐམས་ཅད་དང་བྲལ་བའི་གཞུང་བཙུགས་པར་འགྱུར་རོ། །གལ་ཏེ་དངོས་པོ་རྣམས་མེད་པར་མི་འགྱུར་ཏེ། རྒྱུ་མཚན་གང་གི་ཕྱིར་ན། དངོས་པོ་ཡོད་ཅིང་ལོག་ཅེས་མིང་བཏགས་པ་དེའི་ཕྱིར་རོ་ཞེ་ན། དངོས་པོ་རང་བཞིན་གྱིས་ཡོད་པར་མི་འགྱུར་ཏེ། རྒྱུ་མཚན་གང་གི་ཕྱིར་ན༑ ཡོད་ཅེས་མེད་དུ་བྱས་ཤིང་བརྟགས་པ་ཙམ་ཡིན་པ་དེའི་ཕྱིར། གལ་ཏེ་དངོས་པོ་ཐམས་ཅད་རང་བཞིན་གྱིས་ཡོད་ཅིང༌། དེ་དག་གི་ངོ་བོ་ལ་མི་རེག་པའི་སྒྲ་རྣམས་ཀྱིས་འཇིག་རྟེན་པས་བརྗོད་པས་འཇིག་རྟེན་པ་ལ་ཡོད་པ་ཡིན་ནོ་ཞེ་ན། དེ་ནི་མི་རིགས་ཏེ་དངོས་པོ་གང་དེ་ཁོ་ན་ཉིད་དུ་ཡོད་པ་དེ་ནི་འཇིག་རྟེན་པ་རྒྱུ་མཚན་ཅིས་འགྱུར་ཏེ་མི་འགྱུར་བའི་ཕྱིར་རོ། །བཞི་པ་ནི། གལ་ཏེ་དངོས་པོ་ཀུན་རང་བཞིན་གྱིས་མེད་པའི་ཕྱིར་ཅུང་ཟད་ཀྱང་མེད་པ་ཉིད་དུ་འགྱུར་བ་དེ་ལྟར་ཡིན་ན་དབུ་མ་པའི་ཕྱོགས་རྣམས་ཀུན། དངོས་པོ་མེད་པར་མི་རིགས་ཏེ། ལྟོས་པ་དངོས་པོ་མེད་པར་ཡོད་པའི་ཕྱིར་རོ།

།དངོས་པོ་མེད་པར་རང་བཞིན་གྱིས་གྲུབ་པ་ཅུང་ཟད་སྲིད་པ་ཡོད་པར་མི་འགྱུར་ཏེ། དགག་བྱ་དངོས་པོ་རང་བཞིན་གྱིས་མེད་པ་ཡིན་པའི་ཕྱིར་རོ། །དགག་བྱ་དངོས་པོ་རང་བཞིན་གྱིས་མེད་པར་དངོས་པོ་མེད་པར་རང་བཞིན་གྱིས་གང་ལས་འགྲུབ་པར་འགྱུར་ཏེ་མི་འགྱུར་བར་ལ། ལྟོས་པ་མེད་པར་ལྟོས་ཆོས་མི་འགྲུབ་པའི་ཕྱིར་རོ། །ལྔ་པ་ནི། གལ་ཏེ་ཁྱོད་ཀྱི་སྟོང་ཉིད་སྒྲུབ་པ་ལ་གཏན་ཚིགས་གཏན་དགོས་ལ༑ དེ་ལྟ་ན་གཏན་ཚིགས་ཡོད་པས། ཐམས་ཅད་སྟོང་པར་མི་འགྱུར་ཏེ། རང་བཞིན་གྱིས་སྟོང་པ་ནི་གཏན་ཚིགས་ལས་གྲུབ་པར་འགྱུར་བ་དེའི་ཕྱིར་རོ་ཞེ་ན། གཏན་ཚིགས་དམ་བཅའ་དང་རང་བཞིན་གྱིས་གཅིག་གམ་ཐ་དད། དང་པོ་ལྟར་ན་གཏན་ཚིགས་ཡང་དག་མེད་པར་ཐལ། དམ་བཅའ་ནི་གཏན་ཚིགས་ལས་གཞན་མ་ཡིན་པར་རང་བཞིན་གྱིས་གཅིག་ཏུ་གྲུབ་པ་དེས་ན་སྟེ་དེའི་ཕྱིར་རོ། ། གཉིས་པ་ལྟར་ན། བསྒྲུབ་བྱ་སྒྲུབ་བྱེད་དུ་མི་འགྱུར་ཏེ། འབྲེལ་བ་མེད་པའི་ཕྱིར་རོ༑ ༑གལ་ཏེ་དངོས་པོ་ཐམས་ཅད་སྟོང་པར་མི་འགྱུར་ཏེ། རྒྱུ་མཚན་གང་གི་ཕྱིར་ན༑ རང་བཞིན་གྱིས་གྲུབ་པས་སྟོང་པའི་དཔེ་གཟུགས་བརྙན་སོགས་ཡོད་པ་དེས་ན་སྟེ་དེའི་ཕྱིར་རོ་ཞེ་ན། དེས་དེ་ཡང་རྟགས་དང་འབྲེལ་ （ ༥༠བ ） བ་ཞིག་གམ་མ་འབྲེལ་བ་ཞིག་ཡིན། དང་པོ་ལྟར་ན། གཏན་ཚིགས་ལ་བཀོད་པའི་སྐྱོན་ཉིད་དུ་འགྱུར་རོ། །གཉིས་པ་ལྟར་ན། བྱ་རོག་ཇི་ལྟར་ནག་པ་དེ་བཞིན་དུ། བདག་ཀྱང་ནག་ཅེས་བརྗོད་ནུས་ཏེ་ནུས་པར་ཐལ། གཏན་ཚིགས་དང་མ་འབྲེལ་བའི་དཔེ་ལས་བསྒྲུབ་བྱའི་དོན་འགྲུབ་པའི་ཕྱིར་རོ། །དྲུག་པ་ནི། གལ་ཏེ་དངོས་པོ་ཐམས་ཅད་ཀྱང་མེད་ན་ཅིའི་ཕྱིར་བསྟན་བཅོས་རྩོམ་པའི་ཚོགས་དོན་ཡོད་པར་འགྱུར་ཞེ་ན། དངོས་པོ་ཐམས་ཅད་རང་བཞིན་མེད་པའི་ཕྱོགས་ལ་བསྟན་བཅོས་རྩོམ་པའི་དགོས་པ་ཡོད་དེ་གལ་ཏེ་རང་བཞིན་གྱིས་གྲུབ་པའི་དངོས་པོ་ཡོད་ན། སྟོང་པ་ཉིད་མཐོང་བ་ལ་ཡོན་ཏན་ཅི་ཞིག་ཡོད་དེ་མེད་དགོས་པ་ལས། དངོས་པོ་རང་བཞིན་གྱིས་གྲུབ་པ་ཅུང་ཟད་ཀྱང་མེད་ཕྱིར་རོ།

།དེས་ན་དངོས་པོ་རང་བཞིན་གྱིས་མེད་པར་སྟོན་པའི་བསྟན་བཅོས་རྩོམ་ལ་དགོས་པ་ཡོད་དེ། ཕྱིན་ཅི་ལོག་གི་རྟོག་པས་བདེན་པར་མཐོང་གི འཁོར་བ་འཆིང་བར་བྱེད་པའི་བདེན་འཛིན་དེ་ནི་བསྟན་བཅོས་འདི་རུ་དགག་པར་བྱ་བ་ཡིན་པའི་ཕྱིར་རོ། །བདུན་པ་ནི། རང་སྡེ་རྣམ་རིག་པ་ནི། འཛིན་པ་ཤེས་པ་བདེན་པར་མེད་ཅིང་གཟུང་བ་ཕྱི་རོལ་གྱི་དོན་ཐ་སྙད་དུ་ཡང་མེད་དོ་ཞེས་སྨྲའོ། །གཅིག་སེམས་ཡོད་ལ་ཅིག་ཤོས་ཕྱི་རོལ་གྱི་དོན་མེད་ཅེས་བྱ་བ་ནི་དེ་ཁོ་ན་ཉིད་དུ་རིགས་པ་མ་ཡིན་ཏེ། དོན་སེམས་གཉིས་དོན་དམ་པར་མེད་པར་མཚུངས་པའི་ཕྱིར་རོ། །དོན་སེམས་གཉིས་ཡོད་མེད་ཀྱི་ཁྱད་པར་འཇིག་རྟེན་ལའང་སྟེ་ཐ་སྙད་དུ་ཡང་རིགས་པ་མ་ཡིན་ཏེ། དེ་གཉིས་ཐ་སྙད་དུ་ཡོད་པར་མཚུངས་པའི་ཕྱིར་རོ། །སེམས་འདི་བདེན་པར་ཡོད་ལ་ཕྱི་རོལ་གྱི་དོན་འདི་ཐ་སྙད་དུ་ཡང་མེད་ཅེས་བརྗོད་པ་ཉིད་དུ་ནུས་པ་མ་ཡིན་ཏེ། དོན་དང་ཤེས་པ་དོན་དམ་པར་མེད་ཅིང་ཐ་སྙད་དུ་ཡོད་པར་མཚུངས་པ་དེས་ན་སྟེ་དེའི་ཕྱིར་རོ། །བརྒྱད་པ་ནི། དེ་ལྟར་རིགས་པའི་ཚོགས་དུ་མས་དངོས་པོར་སྨྲ་བ་བསལ་བས་སྟོང་པ་ཉིད་དུ་སྨྲ་བ་ལ་སུན་འབྱིན་བརྗོད་མ་ནུས་པ་ན། འདི་སྐད་ཅེས་ད་ལྟ་ཁོས་ཁྱོད་ལ་ལན་བཏབ་པར་མི་ནུས་མོད། དེ་ལྟ་ན་ཡང་ཁྱོད་ལ་ལན་འདེབས་པར་འགྱུར་བ་དེ་བཞིན་གཤེགས་པའི་བསྟན་པ་ལ་མངོན་པར་བརྩོན་པ་དག་འབྱུང་བར་འགྱུར་རོ་ཞེ་ན། གང་ལ་ཡོད་པ་དང་མེད་པ་དང༌། ཡོད་མེད་གཉིས་ཀ་དང༌༑ གཉིས་ཀ་མ་ཡིན་པ་ཞེས་བྱ་བའི་མཐའ། དབུ་མ་པ་གང་ལ་ཕྱོགས་ནི་ཡོད་པ་མ་ཡིན་པ་དེ་ལ་ཆོས་ཅན། ཡུན་ཉིད་རིང་པོར་མ་འོངས་པ་ནའང་ཀླན་ཀ་བརྗོད་པར་ནུས་པ་མ་ཡིན་ཏེ། རྟེན་འབྲེལ་རང་བཞིན་གྱིས་མ་གྲུབ་པའི་དོན་ཕྱིན་ཅི་མ་ལོག་པར་སྨྲ་བའི་ཕྱིར་རོ། །དཔེར་ན་ཡུན་ཤིན་ཏུ་རིང་བར་བརྩོན་ཀྱང་ནམ་མཁའ་ལ་རི་མོ་འབྲི་བ་མི་ནུས་པ་བཞིན་ནོ། །གཉིས་པ་ནི། རྣལ་འབྱོར་སྤྱོད་པ་བཞི་བརྒྱ་པ་ལས། སློབ་དཔོན་དང་སློབ་མ་རྣམ་པར་གཏན་ལ་དབབ་པ་སྒོམ་པ་སྟེ༑

༑རབ་ཏུ་བྱེད་པ་བཅུ་དྲུག་པའོ།། །།ཀ༣ མཇུག་གི་དོན་བཤད་པ། གསུམ་པ་ནི། རྣལ་འབྱོར་སྤྱོད་པ་བཞི་བརྒྱ་པའི་ཟླ་བའི་འགྲེལ་བ། པ་ཚབ་གྱི་འགྱུར་གྱི་སྟེང་ནས་གཞུང་རྩ་བ་དང་སྦྱར་ཏེ་རྣམ་པར་བཤད་པའོ།། །། རྒྱལ་བའི་གསུང་གི་གཏམས་པ་ཟབ་མོའི་མཛོད། །ཀླུ་སྒྲུབ་ཀླུ་ཡི་དབང་པོས་རབ་བཟུང་ནས། །འཇིག་རྟེན་འགྲོ་བའི་མིག་ཏུ་བྱིན་པ་ཡི། །ཤིན་ཏུ་རྟོགས་དཀའ་ཆེས་ཟབ་རྡོ་རྗེའི་ཚིག །འཕགས་པའི་གསུང་གི་ཡང་དག་གསལ་བྱས་པ། །ཟླ་བ་གྲགས་པའི་ལེགས་པར་བཤད་པ་ལ། །བརྟེན་ནས་ཚུལ་བཞིན་སྨྲ་བའི་རྗེས་འབྲངས་ཏེ། །ཚིག་ཉུང་དོན་གསལ་གོ་བདེར་སྦྱར་བ་ཡིས། །དགེ་བས་ཚེ་རབས་ཀུན་ཏུ་བདག་དང་གཞན། །འཇམ་དབྱངས་བླ་མའི་ཐུགས་ཀྱི་རྗེས་བཟུང་སྟེ།། ཟབ་མོའི་གཏམ་གྱིས་རྟག་ཏུ་ཚིམས་བྱས་ནས། །འགྲོ་བའི་གཉེན་མཆོག་རྒྱལ་བ་ཉིད་གྱུར་ཅིག །ཅེས་པ་འདི་ནི་ཐམས་ཅད་མཁྱེན་པའི་གསུང་བཞིན་རྒྱལ་མཚན་བཟང་པོས་སྦྱར་བའོ།། །། དགེའོ།། བཀྲིས། ། མེས་པོའི་ཤུལ་གཞག་ལས། གུང་རུ་རྒྱལ་མཚན་བཟང་པོའི་གསུང་ཆོས་སྐོར།དབུ་མ་བཞི་བརྒྱ་པའི་འགྲེལ་པ་བཞུགས་སོ། ། -PAGE 78--PAGE 79-