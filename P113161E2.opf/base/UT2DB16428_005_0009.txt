གཞན་གྱིས་མ་ཡིན་ལ་རྟོགས་པ་པོ་དེས་འཕང་ལོ་ལ་སོགས་པ་ཡང་རང་གི་ཆ་ཤས་ལ་ལྟོས་ནས་ཡན་ལག་ཅན་ཉིད་དུ་རྟོགས་པར་འགྱུར་རོ། །ནག་ཚོར། དེས་རང་གི་ཡན་ལག་ལ་ལྟོས་ནས་འཁོར་ལོ་ལ་སོགས་པ་ཡང་ཡན་ལག་ཅན་ཉིད་དུ་སྒྲུབ་པར་བྱེད་པ་ན་ཞེས་པ་བདེའོ། །ཤིང་རྟ་མེད་པ་དེའི་ཚེ་འཕང་ལོ་ལ་སོགས་པ་ཤིང་རྟ་དང་འབྲེལ་བ་རྒྱང་རིང་དུ་སྤངས་པ་ཁོ་ན་ཡིན་པས་དེའི་ཚེ་འཕང་ལོ་སོགས་ཤིང་རྟའི་ཡན་ལག་ཏུ་མི་རྟོགས་སོ། །གཉིས་པ་ལ་གཉིས། 

མཚམས་སྦྱར་ཏེ་རྩ་བ་བཤད་པ་དང༌། འགྲེལ་པའོ༑ ༑དང་པོ་ནི། ཡན་ལག་ཅན་རང་བཞིན་གྱིས་མེད་ན། ཡན་ལག་རང་བཞིན་གྱིས་མེད་དགོས་ཏེ། ཡན་ལག་ཅན་རང་བཞིན་གྱིས་གྲུབ་པ་འགོག་པའི་རིགས་པ་ལ་བརྟེན་ནས་ཡན་ལག་རང་བཞིན་གྱིས་གྲུབ་པ་ཁེགས་པའི་ཕྱིར། ཤིང་རྟ་ཚིག་ན་ཡན་ལག་ཚིག་པ་བཞིན་ནོ། །གཉིས་པ་སླའོ། །གཉིས་པ་དཔེ་དོན་སྦྱར་བ་དངོས་ལ་གཉིས། ཤིང་རྟ་བཞིན་དུ་ཁྱད་གཞི་བདག་གི་ངོ་བོ་བཏགས་ཡོད་བཞག་པ་དང༌། དེ་ལྟར་གྲུབ་པས་ཁྱད་ཆོས་རྟགས་སོགས་ཀྱང་མེད་པར་བདེ་བླག་ཏུ་གྲུབ་པའོ། །དང་པོ་ལ་གཉིས། མཚམས་སྦྱར་ཏེ་བདག་གི་ངོ་བོ་དང་བླང་བྱ་དང་ལེན་པ་པོའི་དཔེ་དོན་སྦྱར་བ་དང༌། ལས་དང་བྱེད་པ་པོའི་དཔེ་དོན་སྦྱར་བའོ། །དང་པོ་ལ་གཉིས། མཚམས་སྦྱར་ཏེ་རྩ་བ་དང༌། འགྲེལ་པའོ། །དང་པོ་ནི། ཤེས་བྱ་ཆོས་ཅན། ཤིང་རྟ་ལྟར་བདག་ཕུང་པོ་ལ་བརྟེན་ནས་བཏགས་པ་དང༌༑ བདག་ཕུང་པོའི་ཉེ་བར་ལེན་པ་པོ་དང༌། ཕུང་པོ་བདག་གི་ཉེ་བར་ལེན་པར་གྲུབ་སྟེ། ཤིང་རྟ་ལྟར་བདག་ཕུང་པོ་ལ་བརྟེན་ནས་བཏགས་པའི་ཕྱིར། གཉིས་པ་ནི། འཕང་ལོ་ལ་སོགས་པ་ལ་བརྟེན་ནས་ཤིང་རྟ་བཏགས་ཤིང་འཕང་ལོ་སོགས་ཉེ་བར་ལེན་པ་དང༌། ཤིང་རྟ་ཉེ་བར་ལེན་པ་པོར་གྲུབ་པ་དེ་བཞིན་དུ་བདག་ཀྱང་ཐ་སྙད་ཕུང་པོ་ལ་བརྟེན་ནས་འདོགས་ཤིང་དེ་ཉེ་བར་ལེན་པ་པོ་དང༌། ཕུང་སོགས་ཀྱང་བདག་གི་ཉེ་བར་ལེན་པར་གྲུབ་སྟེ། ཕུང་པོ་ལ་བརྟེན་ནས་བདག་ཏུ་གདགས་པའི་ཕྱིར་རོ། །ནག་ཚོར། ཀུན་རྫོབ་ཀྱི་བདེན་པར་འཇིག་རྟེན་གྱི་ཐ་སྙད་རྒྱུན་མི་བཅད་པའི་ཕྱིར་བདག་ཏུ་འདོགས་ （ ༡༢༥ན ） པར་ཡང་བྱེད་ཅེས་པ་བདེའོ། །གཞན་སླའོ། །གཉིས་པ་ལ་གཉིས། མཚམས་སྦྱར་ཏེ་རྩ་བ་དང༌། འགྲེལ་པའོ། །དང་པོ་ནི། བདག་ཕུང་པོའི་བྱེད་པ་པོ་དང༌། ཕུང་པོ་བདག་གི་ལས་སུ་གྲུབ་སྟེ། ཤིང་རྟ་དང་ཤིང་རྟའི་ཡན་ལག་བྱེད་པ་པོ་དང་ལས་སུ་གྲུབ་པ་གང་ཞིག མཚུངས་པའི་ཕྱིར། ཞེས་སམ། ཡང་ན། གཞུང་སྔ་མ་ལྟར་སྦྱར་རོ། ། གཉིས་པ་དེ་ལྟར་གྲུབ་པས་ཁྱད་ཆོས་རྟག་སོགས་ཀྱང་མེད་པར་བདེ་བླག་ཏུ་གྲུབ་པ་ལ་གཉིས།

མཚམས་སྦྱར་ཏེ་རྩ་བ་བཤད་པ་དང༌། འགྲེལ་པའོ། །དང་པོ་ནི། བདག་ཆོས་ཅན། རྟག་སོགས་སུ་རང་བཞིན་གྱིས་མེད་དེ། རང་བཞིན་མེད་པའི་ཕྱིར་རམ། བརྟེན་ནས་བཏགས་པའི་ཕྱིར། གཞན་སླའོ། །གཉིས་པ་ནི། བརྟེན་པ་མ་ཡིན་པ་སློབ་དཔོན་གྱི་ལུང་དང་སྦྱོར་བ་ནི། ཉེ་བར་ཞེས་པ་ནས་མི་བརྟེན་པ་ཉིད་དུའང་མི་འཐད་དོ་ཞེས་པའི་བར་རོ། །ནག་ཚོར། དེའི་ཕྱིར་མི་རྟག་པ་ཉིད་དང་ལྡན་པ་ཡང་མ་ཡིན་ལ། དེ་བཞིན་དུ་རྟག་པ་ཡང་མ་ཡིན་ན། དེ་ཡང་ཇི་སྐད་སྔོན་གྱི་མཐར་ཡང་བྱུང་མ་ཡིན་ཞེས་སོ། །དེས་ན་བརྟན་པ་མ་ཡིན་པ་ནི༑ སྔོན་ཚེ་ཞེས་པ་ནས། གང་ཞིག་ཡིན་ཞེས་པའི་བར་རོ། །སྐྱེ་འཇིག་མིན་ཞེས་པའི་ཁྱད་པར་ཡང༌། སྔར་བཤད་པས་གྲུབ་བོ། །རྟག་སོགས་སུ་མེད་པ་ནི། འདི་ལ་ཞེས་པ་ནས། ཉིད་མི་འགྱུར་ཞེས་པའི་བར་དང༌། དེ་ཉིད་དང་ནི་ཞེས་པ་ནི། འདི་ནི་ཞེས་སོགས་དེ་དག་གིས་དམ་བཅའ་བ་བསྟན་ནས། རྟགས་དང་ཁྱབ་པ་ལུང་དང་སྦྱར་བ་ནི། ཡང་ཅིའི་ཕྱིར་ཞེས་སོགས་སོ། །གཉིས་པ་བཏགས་ཙམ་མ་ཡིན་པའི་སྣང་ཚུལ་གཏི་མུག་གི་ཞེན་ཡུལ་དུ་བསྟན་པ་ལ་གཉིས། འཁོར་བར་འཆིང་རྒྱུ་ངོས་བཟུང་ནས་མཚམས་སྦྱར་རྩ་བ་དང༌༑ གྲོལ་ཚུལ་ངོས་བཟུང་སྟེ་འགྲེལ་པའོ། །དང་པོ་ནི། གང་ཞིག་རྣམ་པར་དཔྱད་པ་ན་རྟག་མི་རྟག་ཉིད་དུ་མི་སྲིད་ཅིང༌། གང་ཞིག་གི་རང་བཞིན་གྱིས་མེད་པ་ཉིད་མ་མཐོང་ཞིང༌། མ་རིག་པའི་དབང་གིས་རང་བཞིན་གྱིས་ཡོད་པ་ཉིད་དུ་ཞེན་པར་བྱས་ནས་འཇིག་ཚོགས་ལ་ལྟ་བ་འདི་ནི་བདག་རང་བཞིན་གྱིས་གྲུབ་བཽ་སྙམ་དུ་མངོན་པར་ཞེན་པས་འཁོར་བར་འཇུག་པར་འགྱུར་ལ། གང་ལ་དུས་རྟག་ཏུ་ངར་འཛིན་གྱི་བློ་རབ་ཏུ་འབྱུང་ཞིང་དེ་ལ་བརྟེན་ནས་དེའི་བླང་བྱ་གང་ཡིན་པ་དེར་ང་ཡིར་འཛིན་པའི་བློ་དེ་ནི་མ་བརྟགས་པར་གྲུབ་ （ ༡༢༥བ ） པ་ཡིན་གྱི། རང་གི་ངོ་བོས་གྲུབ་པ་ནི་མི་ཤེས་པའི་དབང་གིས་ཡིན་ན། འདིར་མ་བརྟགས་པར་གྲུབ༑ མི་ཤེས་པས་ཡིན་ཞེས་པ་མ་ཡིན་ཏེ། འགྲེལ་པར། བདག་དེ་ནི་མི་ཤེས་པ་ལས་གྲུབ་པ་ཡིན་གྱི་རང་གི་ངོ་བོས་གྲུབ་པ་མ་ཡིན་ན།

ཞེས་དང༌། ནག་ཚོར། མི་ཤེས་པ་རྣམས་ལ་བདག་ཅེས་གྲགས་པ་ཡིན་གྱི་རང་གི་ངོ་བོས་གྲུབ་པ་ནི་མ་ཡིན་ནོ་ཞེས་སོ། །བཅིངས་གྲོལ་གྱི་གཞིར་གྱུར་པའི་གང་ཟག་དེ་ཆོས་ཅན། མ་རིག་པའི་དབང་གིས་བདེན་པར་བཞག་གི་རང་བཞིན་གྱིས་མ་གྲུབ་ཏེ། ཕུང་པོ་ལ་བརྟེན་ནས་བཏགས་པ་ཙམ་དུ་གྲུབ་པའི་ཕྱིར། གཉིས་པ་ནི། རང་གཞན་གྱི་སྡེ་པ་དག་ནི་ཕུང་པོ་ལས་དོན་གཞན་དང་ཕུང་པོ་ཉིད་བདག་ཡིན་ནོ་ཞེས་གང་ཟག་བཏགས་དོན་བཙལ་ནས་འཇོག་པར་བྱེད་ཅིང་བདག་གི་འཇོག་ཚུལ་ཇི་བཞིན་ཤེས་པ་དག་ནི་བཏགས་དོན་བཙལ་ན་མ་རྙེད་པས་རང་བཞིན་གྱིས་ཡོད་པ་མ་ཡིན་ན། སྙམ་དུ་རིགས་པར་བྱས་པས་དེ་ལྟར་རིག་པའི་འགྲོ་བ་བརྒྱ་ཕྲག་མང་པོ་གྲོལ་བ་ཡིན་ལ། ཞེས་ཏེ། ནག་ཚོར། ཀུན་ཏུ་ཤེས་པས་བརྒྱ་ཕྲག་མང་པོ་གྲོལ་བར་འགྱུར་བ་ཡིན་ལ་ཞེས་འབྱུང་ངོ༌། །འགྲོ་བ་མི་ཤེས་པ་དང་རྗེས་སུ་འབྲེལ་བ་མཐའ་དག་ལ་གང་ཞིག་ལ་དམིགས་པའི་ངར་འཛིན་པའི་བློ་འབྱུང་བའི་དམིགས་ཡུལ་དེ་བདག་གམ་གང་ཟག་ཡིན་པར་རིག་པར་བྱ་ལ། གཞི་གང་དུ་བདག་འདི་དབང་བྱེད་པར་འགྱུར་བའམ། བདག་ལ་འབྲེལ་བ་སྟེ། བརྟེན་པའམ། ལྟོས་པའམ་རག་ལས་པར་འགྱུར་བའི་བདག་འདི་གདགས་པའི་རྟེན་མིག་སོགས་ནང་དང་གཟུགས་སོགས་ཕྱིའི་སྐྱེ་མཆེད་གང་ཡིན་པ་དེར་ཏེ། དེ་ལ་བརྟེན་ནས་ང་ཡིར་འཛིན་པའི་བློ་འབྱུང་བའི་བདག་རང་བཞིན་གྱིས་གྲུབ་པ་དེ་ནི་མི་ཤེས་པ་སྟེ་མ་རིག་པའི་དབང་ལས་གྲུབ་པ་ཡིན་གྱི་རང་གི་ངོ་བོས་གྲུབ་པ་ནི་མ་ཡིན་ན། ཞེས་པའོ༑ ༑མདོར་ན། གང་ལ་དམིགས་ནས་ངའོ་སྙམ་པའི་དབང་བྱེད་པ་པོ་དང༌། འདི་ངའི་འོ་སྙམ་པའི་དབང་བསྒྱུར་བྱར་འཛིན་པའི་བདག་གམ་ང་དེ་ནི་གཏི་མུག་གི་དབང་གི་བདེན་པར་འབྱུང་གི་རང་བཞིན་གྱིས་གྲུབ་པ་མ་ཡིན་ན། ཞེས་སོ། །གཉིས་པ། དེ་ལྟར་བཀག་པས་ཆོས་ཐམས་ཅད་བདེན་མེད་དུ་རྟོགས་ནས་གྲོལ་བར་བསྟན་པ་ལ་གཉིས། གང་ཟག་གིས་བདག་མེད་རྟོགས་པས་གྲོལ་བར་འགྱུར་ཚུལ་ཤེས་བྱེད་དང་སྦྱར་ཏེ་མདོར་བསྟན་པ་དང༌།

རྒྱས་པར་བཤད་པའོ༑ ༑དང་པོ་ནི་ （ ༡༢༦ན ） གང་གི་ཕྱིར་བདག་འདི་རང་བཞིན་གྱིས་ཡོད་པ་མ་ཡིན་མོད་ཀྱི། འོན་ཀྱང་རང་བཞིན་གྱིས་གྲུབ་པར་གཏི་མུག་གིས་ཐ་སྙད་འདོགས་པ་དེ་ཉིད་ཀྱི་ཕྱིར། རྣལ་འབྱོར་པས་རྣམ་པ་ཐམས་ཅད་དུ་བདག་རང་བཞིན་གྲུབ་པ་དེ་མེད་ལ་དེ་མ་དམིགས་པས་མིག་ལ་སོགས་པ་དེའི་ཉེ་བར་ལེན་པ་བདག་གི་བ་རྣམས་ཀྱང་རང་བཞིན་གྱིས་གྲུབ་པ་མེད་པར་འགྱུར་ཏེ། འདི་ལྟར་རྣལ་འབྱོར་པས་བདག་དང་བདག་གི་བའི་དངོས་པོ་འགའ་ཡང་རང་གི་ངོ་བོ་དམིགས་པ་མེད་པར་རྟོགས་པས་འཁོར་བ་ལས་གྲོལ་བར་འགྱུར་རོ། །ཇི་སྐད་དུ། ཞེས་སོ། །གཉིས་པ་ལ་གཉིས། མཚམས་སྦྱར་ཏེ་རྩ་བ་དང༌། འགྲེལ་པའོ། །དང་པོ་ནི༑ ནག་ཚོར། གང་ཕྱིར་བྱེད་པོ་མེད་ན་ལས་མེད་ལྟར། །ཞེས་པ་བདེ་སྟེ། འགྲེལ་པར་དེ་ལྟར་འབྱུང་བའི་ཕྱིར་རོ། །ཤེས་བྱ་ཆོས་ཅན། བདག་གི་བ་རང་བཞིན་གྱིས་མེད་དེ། བདག་རང་བཞིན་གྱིས་མེད་པའི་ཕྱིར། བྱེད་པོ་རྫ་མཁན་མེད་ན་ལས་སུ་བྱ་བ་རྫ་བུམ་མེད་པ་ལྟར་རོ། །བདག་དང་བདག་གི་བ་རང་བཞིན་གྱིས་མེད་པར་རྟོགས་ནས་སྒོམ་པའི་རྣལ་འབྱོར་པ་ཆོས་ཅན། འཁོར་བ་ལས་གྲོལ་བར་འགྱུར་ཏེ། སྲིད་པའི་རྩ་བ་གཅོད་བྱེད་ཀྱི་གཉེན་པོ་སྒོམ་པའི་ཕྱིར། གཉིས་པ་ནི། བྱེད་པ་པོ་རྫམཁན་མེད་ན་རྫ་བུམ་མེད་པ་དེ་བཞིན་དུ། བདག་མེད་པའི་ཕྱིར། བདག་གི་བ་ཡང་མེད་དོ། །དེའི་ཕྱིར་གནས་ལུགས་རྟོགས་པའི་རྣལ་འབྱོར་པས་བདག་དང་བདག་གི་བ་རང་བཞིན་གྱིས་གྲུབ་པ་ཉེ་བར་མ་དམིགས་པས། འཁོར་བ་ཉེར་ལེན་གྱི་ཕུང་པོ་ཡང་རང་བཞིན་གྱིས་གྲུབ་པ་མ་གཟིགས་ན་དེ་ལྟ་བུའི་རྣལ་འབྱོར་པ་དེ་འཁོར་བ་ལས་གྲོལ་བར་འགྱུར་རོ། ། གྲོལ་བར་གྱུར་པའི་ཚུལ་ནི་གཟུགས་སོགས་ཕུང་པོ་བདེན་པར་མ་གཟིགས་ན་དེར་གཏོགས་པའི་ཆགས་སོགས་མི་འབྱུང་བས་ཉན་རང་རྣམས་ནི་སྲིད་པར་སྐྱེ་བ་ལེན་པ་མེད་པར་མྱ་ངན་ལས་འདའ་བར་འགྱུར་ལ། བྱང་སེམས་རྣམས་ནི་དེ་ལྟར་མཐོང་བས་ལས་ཉོན་གྱི་དབང་གིས་སྲིད་པར་སྐྱེ་བ་སྤོང་དུ་ཟིན་ཀྱང༌།

སྙིང་རྗེའི་དབང་གིས་བྱང་ཆུབ་ཀྱི་བར་དུ་སྲིད་པར་སྐྱེ་བས་རྒྱུན་འཛིན་པས་མཁས་པས་ཇི་སྐད་བཤད་པའི་བདག་མེད་པ་ཡོངས་སུ་བཙལ་བར་བྱའོ། །གཉིས་པ་རིགས་པ་དེ་ཆོས་བདག་འགོག་པ་ལའང་སྦྱར་ཏེ་དགག་པ་ལ་གཉིས༑ མཚམས་སྦྱར་བ་དང༌། དོན་བཤད་ （ ༡༢༦བ ） པའོ། །འདི་ལ་གཉིས། རང་གིས་ཡན་ལག་ལ་བརྟེན་པའི་དངོས་པོའི་གྲུབ་ཚུལ་ལ་སྦྱར་བ་དང༌། ཕན་ཚུན་ལྟོས་གྲུབ་ཀྱི་ཆོས་གཞན་གྲུབ་ཚུལ་ལ་སྦྱར་བའོ། །དང་པོ་ནི། ཤེས་བྱ་ཆོས་ཅན༑ བུམ་སོགས་ཆོས་བཅུ་ཤིང་རྟ་ལྟར་དཔྱད་ན་མེད་ཅིང༌། འཇིག་རྟེན་ན་གྲགས་པ་ལྟར་མ་དཔྱད་པར་གྲུབ་སྟེ། འཇིག་རྟེན་གྱི་ཐ་སྙད་གནོད་མེད་ཀྱིས་བཞག་པའི་དོན་ཐུབ་དབང་བཞེད་པའི་ཕྱིར། གཉིས་པ་ལ་གཉིས། མདོར་བསྟན་པ་དང༌། མཚན་གཞི་སོ་སོར་ཕྱེ་སྟེ་རྒྱས་པར་བཤད་པའོ། །དང་པོ་ནི། ཤེས་བྱ་ཆོས་ཅན། ཡན་ལག་སོགས་དང་རྒྱུ་འབྲས་ཀྱང་མ་དཔྱད་པར་གྲུབ་སྟེ། རྟགས་སྔར་ལྟར་རོ། །ཛ་ཡར། འཇིག་རྟེན་ང་དང་རྩོད་ཀྱི་ཞེས་བྱ་བ་ནི། ཁོ་བོ་དང་འགལ་བར་འཇིག་རྟེན་གྱིས་ཁས་ལེན་པས་སོ༑ ༑ང་ནི་འཇིག་རྟེན་དང་མི་རྩོད་དོ་ཞེས་བྱ་བ་ནི་དེས་ཁས་བླངས་པ་ངས་ཀྱང་ཁས་ལེན་པས་སོ། །ཞེས་འབྱུང་སྟེ། དོན་ནི། འཇིག་རྟེན་གྱི་ཐ་སྙད་འཇོག་པ་རྣམས་རིགས་པས་མ་དཔྱད་པར་འཇོག་ལ། དེ་ལའང་ཚད་མས་གྲུབ་པ་དང་མ་གྲུབ་པ་གཉིས་ཡོད་པས་ང་དང་རྩོད་ཅེས་པ་ཐུབ་དབང་བཞེད་པ་ལྟར་མ་བཞག་པའི་ཐ་སྙད་ཀྱི་དོན་ཡོད་ཅེས་པ་ཡིན་ལ། ང་མི་རྩོད་ཅེས་པ་འཇིག་རྟེན་གྱི་ཐ་སྙད་ཀྱིས་བཞག་པའི་དོན་ཚད་གྲུབ་ཕེར་བར་ཡོད་པ་རྣམས་རིགས་པས་མ་དཔྱད་པ་དང༌༑ ཚད་མས་གནོད་མེད་ཡིན་པས་དེ་བཞིན་དུ་ཁས་ལེན་ཅེས་པའོ། །གཉིས་པ་ལ་གཉིས། ཡན་ལག་སོགས་ཕན་ཚུན་ལྟོས་ནས་གྲུབ་ཚུལ་ལ་སྦྱར་བ་དང༌། རྒྱུ་འབྲས་ཕན་ཚུན་ལྟོས་ནས་གྲུབ་ཚུལ་ལ་སྦྱར་བའོ། །དང་པོ་ལ་གཉིས། རྩ་བ་དང༌། འགྲེལ་པའོ། །དང་པོ་ནི། ཡན་ལག་དང་ཡན་ལག་ཅན་ལ་སོགས་པ་ངོས་བཟུང་བ་དང༌། དེ་རྣམས་དཔྱད་ན་མེད་པ་དང༌།

མ་དཔྱད་ན་ལྟོས་ནས་ཡོད་ཚུལ་ཤིང་རྟ་དང་མཚུངས་པར་སྦྱར་རོ། །ཛ་ཡར། འདོད་ཆགས་ཀྱི་རྟེན་ནི་སྐྱེས་བུའོ། །ཞེས་སོ༑ ༑ཤེས་བྱ་ཆོས་ཅན། བུམ་པ་རང་གི་ཡན་ལག་ལ་ལྟོས་ནས་ཡན་ལག་ཅན་དུ་གྲུབ་ཏེ། ཤིང་རྟ་དེ་ལྟར་གྲུབ་པ་གང་ཞིག མཚུངས་པའི་ཕྱིར། ཞེས་སྦྱར་རོ། །གཉིས་པ་ལ་གཉིས། མཚམས་སྦྱར་བ་དང༌། དོན་བཤད་པའོ། །འདི་ལ་གཉིས་ལྟོས་ནས་གྲུབ་ཚུལ་བསྟན་པ་དང༌། རང་བཞིན་གྱིས་གྲུབ་པ་དགག་པའོ།། ཤེས་བྱ་ཆོས་ཅན། རྒྱུ་འབྲས་ལ་ལྟོས་ （ ༡༢༧ན ） ནས་གྲུབ་སྟེ། རང་འབྲས་སྐྱེད་བྱེད་ཀྱི་སྒོ་ནས་རྒྱུར་བཞག་དགོས་པའི་པྱིར་ཏེ། གཞན་དུ་ན་རྒྱུར་འཇོག་བྱེད་མེད་པའི་ཕྱིར། ཛ་ཡར། རྒྱུ་ཡོད་ན་འབྲས་བུ་སྐྱེ་བར་འགྱུར་བ་དེའི་ཕྱིར་འབྲས་བུར་འཇོག་པའི་རྒྱུ་མཚན་ཡང་རྒྱུ་ཡིན་ནོ་ཞེས་འབྱུང་བས། འབྲས་བུ་རྒྱུ་ལ་ལྟོས་ནས་གྲུབ་སྟེ་འབྲས་བུ་ཡང་རྒྱུ་ལས་སྐྱེ་བས་ན་རང་རྒྱུས་སྐྱེད་པའི་སྒོ་ནས་འབྲས་བུར་བཞག་དགོས་པའི་ཕྱིར། གཉིས་པ་ལ་གཉིས། མཚམས་སྦྱར་བ་དང༌། སོ་སོའི་དོན་བཤད་པའོ༑ ༑འདི་ལ་གཉིས། རྒྱུ་འབྲས་སྔ་ཕྱི་ལ་དཔྱད་ནས་རང་བཞིན་གྱིས་གྲུབ་པ་དགག་པ་དང༌། རྒྱུ་འབྲས་ཕྲད་མ་ཕྲད་དཔྱད་ནས་རང་བཞིན་གྱིས་གྲུབ་པ་དགག་པའོ༑ ༑དང་པོ་ནི། ཆོས་དེ་རྒྱུའམ་འབྲས་བུར་གྲུབ་པ་དང་དེར་འཇོག་པའི་རྒྱུ་མཚན་གང་ལས་རྒྱུ་དང་འབྲས་བུར་འགྱུར་བ། རྒྱུ་འབྲས་དེ་ཉིད་གང་སྔ། རྒྱུ་སྔ་ན་རྒྱུ་རང་བཞིན་གྱིས་གྲུབ་ན་དེ་དུས་སུ་རྒྱུ་དེ་རྒྱུར་འཇོག་པའི་ལྟོས་ས་དེ་གྲུབ་དགོས་པ་ལ། ལྟོས་ས་དེ་མེད་པས་རྒྱུར་འཇོག་པའི་རྒྱུ་དེ་མེད་པར་འགྱུར་རོ། ། འབྲས་བུ་སྔ་ན། འབྲས་བུ་ལ་རྒྱུ་མེད་པས་འབྲས་བུར་འཇོག་བྱེད་མེད་པར་འགྱུར་རོ། །དེའི་ཕྱིར་རྒྱུ་དང་འབྲས་བུར་གདགས་པ་ཡང་ལྟོས་ནས་ཡིན་གྱི་རང་བཞིན་གྱིས་གྲུབ་པ་མ་ཡིན་ནོ་ཞེས་ཏེ། ཛ་ཡར། གལ་ཏེ་རྒྱུ་དང་པོ་ཡིན་ལ། འབྲས་བུ་ཕྱི་བ་ཡིན་ན་ནི་དེའི་ཚེ་སྔར་བསྟན་པའི་ཚུལ་གྱིས་རྒྱུ་ལ་རྒྱུ་མེད་པ་ཅན་དུ་འགྱུར་རོ།

།གལ་ཏེ་སྔར་འབྲས་བུ་ཡིན་ན་དེའི་ཚེ་འབྲས་བུ་རྒྱུ་མེད་པ་ཅན་དུ་འགྱུར་རོ། །ཞེས་སོ། །ས་བོན་ཆོས་ཅན། ཁྱོད་མྱུ་གུའི་རྒྱུར་འཇོག་པའི་རྒྱུ་མེད་པར་ཐལ། དེ་ཡོད་ན་ཁྱོད་ཀྱི་དུས་སུ་གང་ལ་ལྟོས་ནས་ཁྱོད་རྒྱུར་འཇོག་པའི་ལྟོས་ས་དེ་ཡོད་དགོས་པ་གང་ཞིག དེ་དུས་སུ་དེ་མེད་པའི་ཕྱིར། དང་པོ་མ་གྲུབ་ན། ཁྱོད་མྱུ་གུའི་རྒྱུར་རང་བཞིན་གྱིས་གྲུབ་པ་འགལ་ལ། འབྲས་བུ་སྔའོ་ཞེ་ན། མྱུ་གུ་ཆོས་ཅན། ཁྱོད་འབྲས་བུར་འཇོག་པའི་རྒྱུ་མེད་པར་ཐལ། ཞེས་སྦྱར་རོ། །གཉིས་པ་ལ་གཉིས། དངོས་ཀྱི་དོན་དང༌། རྩོད་པ་སྤང་བའོ། །དང་པོ་ལ་གཉིས། གཞན་ལ་སྐྱོན་ཡོད་ཚུལ་བཤད་པ་དང༌། རང་ལ་སྐྱོན་མེད་ཚུལ་བཤད་པའོ། །དང་པོ་ལ་གཉིས༑ རྒྱུས་འབྲས་བུ་སྐྱེད་པ་དགག་པ་དང༌། དེས་ན་རྒྱུ་འབྲས་མེད་པར་ཐལ་བའོ༑ ༑དང་པོ་ལ་གཉིས། བརྟག་པ་དགོད་པ་དང༌། བརྟག་པའི་དོན་དགག་པའོ༑ ༑འདི་ལ་ （ ༡༢༧བ ） གཉིས། རྩ་བ་དང༌། འགྲེལ་པའོ། །དོན་ནི། དེ་གཉིས་ཕྲད་ན་བདག་ཉིད་ཐམས་ཅད་ཀྱིས་ཕྲད་དམ། ཕྱོགས་གཅིག་གིས་ཕྲད། དང་པོ་ལྟར་ན། གཅིག་ཏུ་འགྱུར་ལ། གཉིས་པ་ལྟར་ན། ཕྲད་པའི་ཕྱོགས་དེ་གཉིས་གཅིག་ཡིན་པ་དང༌། མ་ཕྲད་པའི་ཕྱོགས་དེ་གཉིས་འབྲེལ་མེད་གཞན་དུ་སོང་བས་རྒྱུ་མ་ཡིན་དང་ཁྱད་པར་མེད་པར་འགྱུར། ཞེས་ཛ་ཡར་བཤད་དོ། །ཛ་ཡར༑ འདིའི་དོན་ནི་འདིར་ཕྲད་པ་ནི་རེག་པ་ཡིན་ལ། དེས་ན་རྒྱུ་དང་འབྲས་བུ་དག་རེག་པར་འགྱུར་ན་དེའི་ཚེ་བདག་ཉིད་ཐམས་ཅད་ཀྱིས་རེག་པ་ཡིན་ནམ། ཕྱོགས་གཅིག་གིས་ཡིན། བདག་ཉིད་ཐམས་ཅད་ཀྱི་ཡིན་ན་ནི། གཉིས་པོ་དག་གཅིག་ཉིད་དུ་ཐལ་བར་འགྱུར་ཏེ། ཕན་ཚུན་བདག་ཉིད་ཐམས་ཅད་ཀྱིས་མ་ཞུགས་ན་ཐམས་ཅད་ཀྱིས་རེག་པ་མེད་པས་སོ། །ཕྱོགས་གཅིག་གིས་རེག་པ་འདོད་ན་ནི། ཕྱོགས་གཅིག་གི་རེག་པ་དེའི་ནང་དུ་ཞུགས་པ་ཡིན་ལ། གང་ཕྱོགས་གཅིག་གིས་མ་རེག་པ་དེ་ལ་མ་ཕྲད་པའི་ཕྱོགས་ལ་སྐྱོན་བརྗོད་པ་དེ་འབྱུང་བར་འགྱུར་རོ། །ཞེས་སོ། །རྒྱུ་འབྲས་གཉིས་ཆོས་ཅན།

དབྱེར་མེད་གཅིག་ཏུ་འདྲེས་པའི་ཕྲད་ཚུལ་དུ་ཐལ། ཕྲད་པ་གང་ཞིག ཐ་དད་པའི་ཕྲད་ཚུལ་མི་རུང་བའི་ཕྱིར། རྒྱ་མཚོར་ཆུ་ཀླུང་རོ་གཅིག་ཏུ་གྱུར་པ་བཞིན། འདོད་ན། རྒྱུ་འབྲས་ཀྱི་དབྱེ་བ་མི་རུང་ངོ༌། །མ་ཕྲད་ན་རྒྱུ་འབྲས་སུ་མི་རུང་ཏེ། འབྲེལ་མེད་ཐ་དད་ཡིན་པས་སོ། ། མ་ཁྱབ་ན། ཐམས་ཅད་ཀྱིས་ཐམས་ཅད་སྐྱེད་པར་ཐལ་ལ། དེས་ན་འབྲས་བུ་མི་སྐྱེད་པར་ཐལ། གཉིས་ཀྱི་སྒོ་ནས་སྐྱེད་ཚུལ་མི་རུང་ལ། ཕྲད་མ་ཕྲད་ཀྱི་སྐྱེད་ཚུལ་ལས་གསུམ་པ་མེད་པའི་ཕྱིར་རོ། །གཉིས་པ་ལ་གཉིས། འབྲས་བུ་མེད་པར་ཐལ་བ་དང༌། དེས་ན་རྒྱུ་མེད་པར་ཐལ་བའོ། །དང་པོ་ནི། འབྲས་བུ་མེད་པར་ཐལ། རྒྱུས་རང་འབྲས་མི་སྐྱེ་བའི་ཕྱིར། གཉིས་པ་ནི། རྒྱུ་མེད་པར་ཐལ། རྒྱུར་འཇོག་བྱེད་མེད་པའི་ཕྱིར་ཏེ། འབྲས་བུ་མེད་པའི་ཕྱིར་རོ། །གཉིས་པ་རང་ལ་སྐྱོན་མེད་ཚུལ་བཤད་པ་ལ་གཉིས༑ རྩ་བ་དང༌། འགྲེལ་པའོ། །དོན་ནི། ཁོ་ན་རེ། རྒྱུ་འབྲས་རང་བཞིན་གྱིས་གྲུབ་ན། སྔར་གྱི་སྐྱོན་དེ་ཡོད་ལ། རང་བཞིན་གྱིས་མེད་ན་མེད་པར་འགྱུར་བས་ཆད་པའི་སྐྱོན་ཡོད་པས་ཁྱོད་ཀྱི་ལྟར་ན་ཇི་ལྟར་ （ ༡༢༨ན ） ཡིན་ཞེ་ན། དབུ་མ་པ་ཆོས་ཅན། རྒྱུ་འབྲས་རང་བཞིན་གྱིས་གྲུབ་པར་འདོད་པ་ལ་བཀོད་པའི་སྐྱོན་དེ་ཁྱོད་ལ་མེད་དེ། ཁྱོད་རྒྱུ་འབྲས་རང་བཞིན་གྱིས་གྲུབ་པར་མི་འདོད་པའི་ཕྱིར། ཁྱོད་ལ་རྒྱུ་འབྲས་གཏན་མེད་ཀྱི་སྐྱོན་མེད་དེ། དེ་གཉིས་མ་དཔྱད་པར་གྲུབ་པར་ཁས་ལེན་པའི་ཕྱིར། 

གཉིས་པ་རྩོད་པ་སྤང་བ་ལ་གཉིས། རྩོད་པ་དགོད། དེ་དགག་པའོ། །དང་པོ་ལ་གཉིས། འཕངས་པའི་ཐལ་འགྱུར་གཞན་ཕྱོགས་འགོག་མི་ནུས་པའི་སྐྱོན་ཅན་དུ་བསྟན་པ་དང༌། འཕེན་པ་པོའི་གང་ཟག་ལྟག་ཆོད་སྨྲ་བའི་སྐྱོན་ཅན་དུ་བསྟན་པའོ། །དང་པོ་ལ་གཉིས། འཕངས་པའི་ཐལ་འགྱུར་ལྟག་ཆོད་དུ་བསྟན་པ་དང༌། དེས་ན་ཐལ་འགྱུར་དེས་གཞན་ཕྱོགས་འགོག་མི་ནུས་པར་བསྟན་པའོ། །དང་པོ་ལ་གསུམ། མཚམས་སྦྱར། རྩ་བ་འགྲེལ་པའོ། །གཉིས་པོ་འདི་དག་སྤངས་ནས་ཞེས་པའི་རྐང་པ་འདི་ནི་རྩ་བ་མ་ཡིན་ཏེ། ཤོ་ལོ་ཀ་མི་འགྲིག་པས་སོ། །དོན་ནི། ཁོ་ན་རེ། ཉེས་པ་དེ་ཁྱེད་རང་ལའང་མཚུངས་སྟེ། རྒྱུ་འབྲས་ཕྲད་མ་ཕྲད་བརྟག་ནས་འགོག་པའི་ཐལ་འགྱུར་འདི་ཆོས་ཅན། ཐལ་འགྱུར་ལྟར་སྣང་དུ་ཐལ། རང་ལ་མཚུངས་པའི་ཐལ་འགྱུར་ཡིན་པའི་ཕྱིར་ཏེ། ཕྲད་མ་ཕྲད་གང་རུང་གིས་འགོག་ན་སྔར་སྨྲས་པའི་ཉེས་པ་མཚུངས་ཤིང༌། འགོག་ཚུལ་གསུམ་པ་མེད་པར་ཡང་མཚུངས་པའི་ཕྱིར། གཉིས་པ་ནི། ཆོས་ཅན། ཁྱོད་ཀྱིས་རང་གི་ཕྱོགས་སྔ་རྒྱུ་འབྲས་བདེན་གྲུབ་ཀྱི་ཕྱོགས་དེ་འགོག་མི་ནུས་པར་ཐལ༑ ཁྱོད་ཀྱིས་ཇི་སྐད་བསྟན་པ་རང་ལ་མཚུངས་པའི་ལྟག་ཆོད་ཡིན་པའི་ཕྱིར། གཉིས་པ་ལ་གཉིས། རྩ་བ་དང༌། འགྲེལ་པའོ། །དོན་ནི། དབུ་མ་པ་ཆོས་ཅན། ཁྱོད་དམ་པས་སྨྲས་པར་རིགས་པའི་ཆད་ལྟ་ཅན་དུ་ཐལ། རང་ལ་མཚུངས་པའི་ལྟག་ཆོད་འཕངས་ནས་བྱ་བྱེད་ལ་སྐུར་བ་འདེབས་པའི་གང་ཟག་ཡིན་པའི་ཕྱིར་དང༌༑ རིགས་པ་མེད་པའི་དམ་བཅའ་མ་ཕྲད་ན་རྒྱུ་འབྲས་མ་ཡིན་པར་ཁས་བླངས་ནས་བྱ་བྱེད་ལ་སྐུར་འདེབས་པའི་ཕྱིར། རིགས་པ་མེད་ཚུལ་ནི། ཁབ་ལེན་མ་ཕྲད་པར་འདྲ་བ་ལ་རུང་ཡུལ་གནས་པའི་ལྕགས་ལེན་ཅིང༌། མིག་གིས་ཀྱང་མ་འཕྲད་ཀྱང་རུང་ཡུལ་གྱི་གཟུགས་མཐོང་གི་ཐམས་ཅད་ལ་བྱ་བ་མི་འཇུག་པ་བཞིན་དུ། རྒྱུས་ཀྱང་འབྲས་བུ་མ་ཕྲད་པར་སྐྱེད་ཀྱང་འགའ་ཞིག་སྐྱེད་ （ ༡༢༨བ ） ཀྱི་ཐམས་ཅད་མི་སྐྱེ་བ་བཞིན། ཆོས་ཅན། སུན་ཅི་ཕྱིན་ཏུ་རྒོལ་བ་པོར་ཡང་འགྱུར་ཏེ།

རང་ཕྱོགས་བཞག་ཏུ་མེད་པར་གཞན་ཕྱོགས་འགོག་པ་འབའ་ཞིག་ལ་བཞུགས་པའི་རྒོལ་བ་ཡིན་པའི་ཕྱིར། གཉིས་པ་དེ་དགག་པ་ལ་གཉིས། རྩོད་ལན་དངོས་སུ་འདེབས་ཚུལ་བཤད་པ་དང་རྩོད་ལན་ལྷག་མ་ཤེས་པར་བྱེད་ཚུལ་ཁ་འཕང་བའོ། །དང་པོ་ལ་གཉིས། གཉིས་སུ་བསྡུས་པའི་ཐལ་བ་འཇུག་མི་འཇུག་གི་ཁྱད་པར་བསྟན་ནས་རང་ལ་སྐྱོན་མེད་ཚུལ་བཤད་པ་དང༌། གཉིས་སུ་བསྡུས་པའི་ཐལ་བ་རང་ལ་མི་འཇུག་པའི་རྒྱུ་མཚན་བཤད་པའོ། །དང་པོ་ལ་གཉིས༑ མཚམས་སྦྱར་ཏེ་རྩ་བ་བཤད་པ་དང༌། འགྲེལ་པ་བཤད་པའོ། །དང་པོ་ནི༑ རྒྱུ་འབྲས་བདེན་གྲུབ་འགོག་པའི་རིགས་པ་ཆོས་ཅན། ཁྱོད་ཀྱིས་ཕྱོགས་སྔ་འགོག་མི་ནུས་པར་ཐལ། ཁྱོད་ཀྱི་ཕྱོགས་སྔ་དེ་རང་བཞིན་གྱིས་ཕྲད་མ་ཕྲད་གང་རུང་གི་སྒོ་ནས་འགོག་མི་ནུས་པའི་ཕྱིར། ཞེས་པའི་ཐལ་འགྱུར་ཆོས་ཅན། ཁྱོད་དབུ་མ་པ་ལ་གནོད་བྱེད་ཀྱི་ཐལ་འགྱུར་མ་ཡིན་པར་ཐལ། ཁྱོད་ཀྱི་ཁྱབ་པ་ཚད་མས་ཀྱང་མ་གྲུབ། ཁས་ཀྱང་མ་བླངས་པའི་ཕྱིར། དང་པོ་གྲུབ་སྟེ། དེ་དོན་དམ་པར་མི་འགོག་ཀྱང་ཐ་སྙད་དུ་འགོག་པའི་ཕྱིར། གཉིས་པ་གྲུབ་སྟེ། དབུ་མ་པས་བདེན་གྲུབ་ཁས་མ་བླངས་པའི་ཕྱིར། གཉིས་པ་ལ་གཉིས། གཉིས་སུ་བསྡུས་པའི་ཐལ་བ་རང་ལ་མི་མཚུངས་པའི་ཚུལ་དང༌། དེའི་ཤེས་བྱེད་དྲངས་ཏེ་སྦྱར་བའོ། ། འདི་ལ་གཉིས། ཤེས་བྱེད་ཀྱི་ལུང་དྲང་བ་དང༌། ཤེས་བྱེད་སྐབས་ཀྱི་དོན་དང་སྦྱར་བའོ། །སླའོ། །གཉིས་པ་ལ་གཉིས། བདེན་མེད་ལ་བྱ་བྱེད་འཐད་པར་བསྟན་ནས་ཐལ་བ་དེ་མི་མཚུངས་པར་བསྟན་པ་དང༌། བདེན་གྲུབ་ལ་བྱ་བྱེད་མི་འཐད་པར་བསྟན་ནས་ཐལ་བ་དེ་རང་ལ་མི་མཚུངས་པར་བསྟན་པའོ། །དང་པོ་ལ་གཉིས། མཚམས་སྦྱར་ཏེ་རྩ་བ་བཤད་པ་དང༌། འགྲེལ་པ་བཤད་པའོ། །དང་པོ་ལ་གཉིས་བདེན་མེད་ལ་བྱ་བྱེད་འཐད་པའི་དཔེ་བཤད་པ་དང༌། དཔེ་དེ་དོན་ལ་སྦྱར་ནས་སྒྲུབ་པའོ། །དང་པོ་ནི། ཤེས་བྱ་ཆོས་ཅན། བདེན་མེད་ལ་རྟགས་དང་རྟགས་ཅན་གྱི་བྱ་བྱེད་འཐད་པའི་དཔེ་ཡོད་དེ། ཆུ་ནང་གི་ཉི་མའི་གཟུགས་བརྙན་གྱི་ཁྱད་པར་མི་འདྲ་བ་ལས་ནམ་མཁར་ཉི་མའི་ཁྱད་པར་མི་

（ ༡༢༩ན ） འདྲ་བ་ཡོད་པར་རྟོགས་ནུས་པའི་ཕྱིར། བདེན་མེད་ལ་རྒྱུ་འབྲས་ཀྱི་བྱ་བྱེད་འཐད་པའི་དཔེ་ཡོད་དེ༑ ཉི་མ་དང་ཆུ་ནང་གི་ཉི་མའི་གཟུགས་བརྙན་བདེན་པར་མེད་ཀྱང༌། ཉི་མས་ཉི་མའི་གཟུགས་བརྙན་སྐྱེད་པའི་ཕྱིར། དང་པོ་གྲུབ་ཏེ། དེ་གཉིས་ཕྲད་མ་ཕྲད་གང་རུང་དུ་མི་བདེན་པའི་ཕྱིར། རྟགས་ནི་ཁོ་རང་གིས་ཀྱང་ཁས་ལེན་ཏེ། འགྲེལ་པའི་ཚིག་ཟིན་ལ་བྱ་བྱེད་གསུམ་གྱི་དཔེ་མི་གསལ་ལ། ཤེས་བྱ་ཆོས་ཅན། བདེན་མེད་ལ་སུན་འབྱིན་བྱེད་དང་སུན་འབྱིན་བྱའི་བྱ་བྱེད་འཐད་པའི་དཔེ་ཡོད་དེ། མེ་ལོང་ནང་དུ་དྲི་མ་ཅན་གྱི་བྱད་བཞིན་གྱི་གཟུགས་བརྙན་མཐོང་བ་ལ་བརྟེན་ནས་བྱད་བཞིན་མཛེས་པར་སྒྲུབ་པའི་ཕྱིར་དུ་བྱད་བཞིན་གྱི་དྲི་མ་སྦྱོང་བ་ཡོད་པའི་ཕྱིར༑ གཉིས་པ་ལ་གཉིས། སུན་འབྱིན་གྱི་བྱ་བྱེད་འཐད་པའི་དཔེ་དོན་ལ་སྦྱར་བ་དང་རྒྱུ་འབྲས་དང་ཤེས་བྱེད་ཀྱི་བྱ་བྱེད་འཐད་པའི་དཔེ་དོན་ལ་སྦྱར་བའོ། ། དང་པོ་ནི། ཤེས་བྱ་ཆོས་ཅན། བདེན་མེད་ལ་སུན་འབྱིན་གྱི་བྱ་བྱེད་འཐད་དེ། ཕྱོགས་སྔ་དང་ཐལ་འགྱུར་རང་བཞིན་གྱིས་སྟོང་ཡང༌། ཐལ་འགྱུར་གྱིས་ཕྱོགས་སྔ་བཀག་ཏེ་གཞན་གྱི་ལོག་རྟོག་གི་དྲི་མ་སྦྱོང་བར་ནུས་པའི་ཕྱིར། དང་པོ་གྲུབ་སྟེ། དེ་གཉིས་རང་བཞིན་གྱིས་ཕྲད་མ་ཕྲད་གང་རུང་དུ་མེད་པའི་ཕྱིར། གཏན་ཚིགས་ནི༑ ཞེས་པ་ལ། ཤེས་བྱ་ཆོས་ཅན། བདེན་མེད་ལ་རྒྱུ་འབྲས་དང་རྟགས་དང་རྟགས་ཅན་གྱི་བྱ་བྱེད་འཐད་དེ། རྟགས་དང་བསྒྲུབ་བྱ་རང་བཞིན་གྱིས་སྟོང་ཡང་འབྲས་བུའི་རྟགས་ལས་བསྒྲུབ་བྱ་རྟོགས་པར་ནུས་པ་ཡོད་པའི་ཕྱིར། དང་པོ་གྲུབ་སྟེ༑ སྔར་དང་འདྲའོ། །འགྱུར་རྙིང་གི་རྩ་བར། ཇི་ལྟར་རྫུན་ཡང་དེ་ལྟར་རང་གི་བཞིན་གྱི་མཛེས་པ་དག །སྒྲུབ་ལྟར་འདིར་ཡང་དེ་ལྟར་སྒྲུབ་པར་ཤེས་པར་གྱིས།། རང་གི་བསྒྲུབ་བྱ་སྒྲུབ་པའི་གཏན་ཚིགས་མི་རིགས་ཀྱང་ཤེས་རབ་གདོང་གི་སྦྱང་བ་བྱས་པས་སོ་སོ་མཐོང་བར་ནུས། །ཞེས་པ་བདེའོ། །གཉིས་པ་འགྲེལ་པ་འཆད་པ་ལ་གཉིས།

སུན་འབྱིན་ལ་གཉིས་སུ་བསྡུས་པའི་ཐལ་བ་མི་མཚུངས་པའི་ཚུལ་དང༌༑ རྒྱུ་འབྲས་ལ་གཉིས་སུ་བསྡུས་པའི་ཐལ་མི་མཚུངས་པའོ། །དང་པོ་ལ་གཉིས༑ དངོས་དང༌། དེ་ཤེས་བྱེད་དང་སྦྱར་བའོ། །དང་པོ་ནི། ཇི་ལྟར་ཏེ་དཔེར་ན༑ གཟུགས་དང་གཟུགས་བརྙན་རང་བཞིན་མེད་བཞིན་དུ་གཟུགས་ཉེ་བ་ལས་ཆུ་ནང་དུ་ཉི་མའི་གཟུགས་བརྙན་དམིགས་པ་ན་ཉི་མ་སོགས་ （ ༡༢༩བ ） ལ་ཡོད་པའི་ཁྱད་པར་མི་འདྲ་བ་རྟོགས་པར་འདོད་པའི་དོན་ངེས་པར་བྱེད་པ་དེ་བཞིན་དུ་སྟེ༑ མེད་པའི་ཁྱད་པར་ཡོད་པ་བཀག་ནས་ཡོད་པའི་ཁྱད་པར་ངེས་པར་བྱེད་པ་དེ་བཞིན་དུ་རང་བཞིན་མེད་པའི་ཐལ་འགྱུར་གྱིས་ཕྱོགས་སྔ་སུན་འབྱིན་པ་དང༌། རང་བཞིན་མེད་ཅིང་བདེན་པའི་འཐད་པ་དང་བྲལ་བའི་གཏན་ཚིགས་ཀྱིས་བསྒྲུབ་བྱ་སྒྲུབ་པ་ཡིན་ལ། བསྒྲུབ་བྱ་སྒྲུབ་བྱེད་བདེན་པར་མེད་པ་ངེས་ན་སྒྲུབ་ཚུལ་གཉིས་སུ་ཐལ་བར་མི་འགྱུར་བས་རྒྱུ་འབྲས་བདེན་སྒྲུབ་ལ་ཕྲད་མ་ཕྲད་གཉིས་སུ་བསྡུས་ནས་འགོག་པའི་རིགས་པས། ཐལ་འགྱུར་དང་རྟགས་ཀྱི་དགག་སྒྲུབ་བྱེད་པ་ལ་མི་མཚུངས་པར་ཤེས་པར་བྱའོ། །འགྲེལ་པའི་དངོས་བསྟན་ལྟར་ན༑ ཤེས་བྱ་ཆོས་ཅན། བདེན་མེད་ལ་དགག་སྒྲུབ་ཀྱི་བྱ་བྱེད་འཐད་པའི་དཔེ་ཡོད་དེ། གཟུགས་དང་གཟུགས་བརྙན་བདེན་པར་མེད་ཀྱང་གཟུགས་བརྙན་གྱི་ཁྱད་པར་མི་འདྲ་བ་ལ་བརྟེན་ནས། གཟུགས་ཀྱི་ཁྱད་པར་མི་འདྲ་བ་མེད་པ་བཀག་ནས། མི་འདྲ་བ་ཡོད་པར་ངེས་པར་བྱེད་པ་ཡོད་པའི་ཕྱིར། དང་པོ་གྲུབ་སྟེ༑ དེ་གཉིས་ཕྲད་མ་ཕྲད་གང་རུང་དུ་རང་བཞིན་གྱིས་མེད་པའི་ཕྱིར། ཤེས་བྱ་ཆོས་ཅན། བདེན་མེད་ལ་དགག་སྒྲུབ་ཀྱི་བྱ་བྱེད་འཐད་དེ། ཐལ་འགྱུར་དང་གཏན་ཚིགས་རང་བཞིན་གྱིས་མེད་ཀྱང་ལོག་རྟོག་བཀག་ནས་ངེས་ཤེས་སྐྱེད་པར་བྱེད་པའི་ཕྱིར། ཞེས་སོ། །རྩ་འགྲེལ་དོན་གཅིག་པས་རྩ་བ་ལའང་འདི་ལྟར་སྦྱོར་རམ། སྔར་ལྟར་སྦྱར་ན་རྩ་བའི་ཚིག་དོན་ནུས་པ་ཆེ་བ་འདྲའོ། །དཔྱད་དོ། ། གཉིས་པ་ནི། བརྒྱ་པས་རང་ལ་སྐྱོན་མེད་ཚུལ་དང༌།

རྩ་ཤེས་གཞན་ལ་སྐྱོན་ཡོད་ཚུལ་བཤད་དོ། །གཉིས་པ་རྒྱུ་འབྲས་ལ་གཉིས་སུ་བསྡུས་པའི་ཐལ་བ་མི་མཚུངས་པར་བསྟན་པ་ལ་གཉིས། རང་ལུགས་བཞག་པ་དང༌། གཞན་གྱི་སྐྱོན་སྤོང་མི་འཐད་པར་བསྟན་པའོ། །འདི་ལ་གཉིས། ལེགས་ལྡན་འབྱེད་ཀྱི་ལུགས་ཀྱི་སྐྱོན་སྤོང་ཚུལ་དང༌། ཚུལ་དེས་སྐྱོན་སྤོང་མི་ནུས་པར་བསྟན་པའོ། །དང་པོ་ནི། ལེགས་ལྡན་འབྱེད་ན་རེ། ཁོ་བོ་ཅག་གི་དབུ་མའི་བསྟན་བཅོས་འདིར་རྒྱུས་འབྲས་བུ་རང་བཞིན་གྱིས་སྐྱེད་ན་ཕྲད་ནས་སམ། མ་ཕྲད་པར་སྐྱེས་ཞེས་འགོག་པ་སྐབས་སུ་བབ་ཀྱི། གསལ་བྱེད་ཀྱི་རྒྱུ་འབྲས་སྐབས་སུ་བབ་པ་མ་ཡིན་ན། སུན་འབྱིན་གྱི་སུན་དབྱུང་བྱ་ཕྲད་ནས་སམ། མ་ཕྲད་པར་ཞེས་པ་ནི་གསལ་བྱེད་ཀྱི་རྒྱུ་ལ་ཡིན་གྱི་སྐྱེད་བྱེད་ལ་མིན་པས། ཁོ་བོ་ཅག་ལ་ （ ༡༣༠ན ） རང་ཚིག་ལ་ཐལ་བ་མཚུངས་པའི་ལྟག་ཆོད་ཀྱི་སྐབས་མེད་དོ། །ཞེས་པའི་ལན་སྨྲ་བར་བྱེད་དོ། །གཉིས་པ་ནི། གང་གི་ཕྱིར་ན་ཁྱོད་ཀྱི་གླགས་དང་བཅས་པའི་དངོས་པོ་གསལ་བྱེད་ཀྱི་རྒྱུ་རང་བཞིན་གྱིས་གྲུབ་པར་བརྗོད་པ་ན་ཕ་རོལ་པོ་སྐྱེད་བྱེད་ཀྱི་རྒྱུ་འབྲས་བདེན་གྲུབ་ཏུ་ཁས་ལེན་པའི་དངོས་སྨྲ་བ་མི་བཟོད་པར་གནོད་བྱེད་འཕང་བ་ཡིན་ལ། དེའི་ཚེ་སྐྱེད་བྱེད་ཀྱི་རྒྱུ་ལྟར་གསལ་བྱེད་ཀྱི་རྒྱུ་ལའང་གླགས་ཡོད་པ་ཡིན་པས་གསལ་བྱེད་ཀྱི་རྒྱུ་ཕྲད་མ་ཕྲད་ཀྱི་སྐྱོན་མི་འཇུག་ཅེས་པའི་ལན་དེ་མི་རིགས་པ་ཉིད་ཡིན་ན༑ ཞེས་ཏེ། ཛ་ཡར། གླགས་དང་བཅས་པའི་དངོས་པོ་བརྗོད་ན་ཞེས་བྱ་བ་ནི་བརྩད་པའི་གོ་སྐབས་དང་བཅས་པའི་གསལ་བར་བྱེད་པའི་རྒྱུའི་མཚན་ཉིད་ཅན་གྱི་དངོས་པོ་ཁས་ལེན་པའོ། །ཕ་རོལ་པོ་ཞེས་བྱ་བ་ནི་རྒྱུ་འབྲས་དངོས་པོར་སྨྲ་བའོ༑ ༑མི་བཟོད་པ་ཡིན་ལ་ཞེས་བྱ་བ་ནི་ཕྲད་པ་ལ་སོགས་པའི་རྒལ་བ་འཇུག་པར་བྱེད་པའོ། །གསལ་བྱེད་ཀྱི་རྒྱུ་ཁྱོད་ཀྱི་ཁས་བླངས་པས་གཞན་གྱི་རྩོད་པའི་གླགས་ཡོད་པ་ཡིན་ན། ཞེས་སྟོན་པ་ནི་སྐྱེད་པར་བྱེད་པ་ལྟར་ཞེས་བྱ་བ་ལ་སོགས་པ་གསུངས་ཏེ།

ཇི་ལྟར་གཞན་དག་གིས་རྒྱུ་དང་འབྲས་བུའི་གནས་སྐབས་སུ་སྐྱེད་པའི་བྱེད་པའི་རྒྱུ་ཁས་བླངས་པས་ཕྲད་པ་ལ་སོགས་པའི་སྒོ་ནས་ཐལ་བར་འགྱུར་བ་འཇུག་པ་དེ་བཞིན་དུ་ཁྱོད་ཀྱིས་ཀྱང་སུན་འབྱིན་པའི་གནས་སྐབས་ན་གསལ་བར་བྱེད་པའི་རྒྱུ་ཁས་བླངས་པས་ཕྲད་པ་ལ་སོགས་པའི་སྒོ་ནས་ཐལ་བར་འཇུག་པ་ཁོ་ན་ཡིན་ན། ཞེས་སོ། །གསལ་བྱེད་ནི་ཤེས་བྱེད་ལ་ཟེར་ཏེ། ཛ་ཡར། གསལ་བར་བྱེད་པའི་སྒྲས་ནི་ཤེས་པར་བྱེད་པ་བརྗོད་པ་ཡིན་ལ། དེ་ལ་གཞན་གྱིས༑ སུན་འབྱིན་དེས་སུན་དབྱུང་བྱ་ཕྲད་ནས་འབྱིན་ནམ་མ་ཕྲད་པར་ཞེས་བྱ་བ་ལ་སོགས་པ་གསལ་བར་བྱེད་པའི་རྒྱུ་ལ་ཕྲད་པ་དང་མ་ཕྲད་པའི་རྒལ་བ་བྱེད་པའོ༑ ༑ཞེས་སོ། །དོན་ནི་སྐྱེད་བྱེད་བདེན་གྲུབ་ཁས་བླངས་པ་ལ་གཉིས་ཀྱི་སྐྱོན་ཡོད་ཀྱི། སུན་འབྱིན་པས་ཞེས་པ་ནི་གསལ་བྱེད་ཀྱི་དབང་དུ་བྱས་པས། གསལ་བྱེད་ཀྱི་རྒྱུ་ལ་སྐྱོན་མེད་བྱས་པ་ལ། གསལ་བྱེད་ཀྱང་རང་བཞིན་གྱིས་གྲུབ་པར་ཁས་ལེན་པ་ཡིན་པས་དེ་ལའང་སྐྱོན་ཡོད་དོ། །ཞེས་པའོ། །གཞན་ཡང་དམ་བཅའ་སྒྲུབ་ཕྱིར་དུ་སྒྲུབ་བྱེད་བཀོད་པ་ཐམས་ཅད་རང་ལ་མཚུངས་པའི་ལྟག་ཆོད་འོང་བའི་ （ ༡༣༠བ ） ལན་སྨྲ་བའི་ཕྱིར་གཞན་གྱིས་སུན་དབྱུང་བར་བྱ་བ་ཁོ་ན་ཡིན་པས། ཁོ་བོའི་ལན་རང་བཞིན་མེད་པར་སྨྲ་བའི་ལན་འདི་མཛེས་སོ། །གཉིས་པ་བདེན་གྲུབ་ལ་བྱ་བྱེད་མི་འཐད་པར་བསྟན་ནས་ཐལ་བ་རང་ལ་མི་མཚུངས་པར་བསྟན་པ་ལ་གཉིས། བདེན་གྲུབ་ཁས་མ་བླངས་པས་བདེན་གྲུབ་ཀྱི་ཕྱོགས་བཀོད་པའི་ཐལ་བ་ལྡོག་པའི་འབད་པ་དོན་མེད་པ་དང༌། བདེན་གྲུབ་ཀྱི་གྲུབ་མཐའ་ཁས་ལེན་པ་མི་འཐད་པར་བསྟན་པའོ། །དང་པོ་ལ་གཉིས། རྩ་བ་དང༌༑ འགྲེལ་པའོ། །དང་པོ་ནི། བྱ་བྱེད་བདེན་གྲུབ་ཁས་བླངས་པ་ལ་ཕྱོགས་གཉིས་སུ་བསྡུས་ནས་འགོག་པའི་ཐལ་འགྱུར་ཆོས་ཅན། ཁྱེད་དབུ་མ་པ་ལ་འཕངས་པ་ལ་ནུས་པ་མེད་དེ། དབུ་མ་པས་བྱ་བྱེད་བདེན་པར་ཁས་བླངས་ན་ཁྱོད་འཇུག་ཀྱང་དེས་དེ་ཁས་མ་བླངས་པའི་ཕྱིར། གཉིས་པ་ལ་གཉིས།

གཉིས་སུ་བསྡུས་པའི་སྐྱོན་མེད་ཚུལ་དང༌། མ་ཕྲད་པར་མཚུངས་ཀྱང་ཐམས་ཅད་རྒྱུ་འབྲས་སུ་མི་འགྱུར་བའི་དཔེའི་སྐྱོན་ཡང་མེད་པའོ། །དང་པོ་ནི། ཡི་ཆད་འབའ་ཞིག་ཅེས་པ་ལ། འགྱུར་རྙིང་དུ་ང་ལ་མི་དགའ་འབའ་ཞིག་ཡིན། །ཞེས་དང༌། འགྲེལ་པར། ཁྱོད་དགོས་པ་མེད་པར་ཁོ་བོ་ལ་མི་དགའ་བ་འབའ་ཞིག་བྱེད་པར་རྟོགས་ཏེ། ཞེས་དང༌། ཛ་ཡར༌། འགོད་པ་ཁྱོད་ཀྱི་ཡི་ཆད་པ་ཁོ་ནར་འགྱུར་གྱི་སུན་དབྱུང་བར་བྱ་བ་སུན་འབྱིན་པའི་ནུས་པ་ཡོད་པ་མ་ཡིན་ན། ཞེས་སོ། ། གཉིས་པ་ལ་གཉིས། མཚམས་སྦྱར་ཏེ་རྩ་བ་བཤད་པ་དང༌། འགྲེལ་པ་བཤད་པའོ༑ ༑དང་པོ་ལ་གཉིས། རང་ལ་སྒྲུབ་བྱེད་མེད་པའི་རྒྱུ་མཚན་གྱིས་མི་འཐད་པ་དང༌༑ རང་གཞན་ཀུན་ལ་གནོད་པའི་རྒྱུ་མཚན་གྱིས་མི་འཐད་པའོ། །དང་པོ་ནི། དངོས་སྨྲ་བ་ཆོས་ཅན། དངོས་པོ་བདེན་གྲུབ་ཁས་ལེན་པར་མི་རིགས་ཏེ། དེ་རིགས་པས་སྒྲུབ་ནུས་པ་མི་སྲིད་པའི་ཕྱིར་ཏེ། དེའི་དཔེ་མེད་པའི་ཕྱིར་རོ། ། གཉིས་པ་ནི། ཆོས་ཅན། ལུང་རིགས་ལྟར་སྣང་ལ་བརྟེན་ནས་དངོས་པོ་བདེན་གྲུབ་སྒྲུབ་པར་མི་རིགས་ཏེ། དེ་བསྒྲུབས་པས་བདེན་འཛིན་ལྷན་སྐྱེས་ཀྱི་སྟེང་དུ་ཀུན་བཏགས་བསྣན་ནས་རང་གཞན་གཉིས་ཀ་ལ་གནོད་པའི་ཕྱིར། གཉིས་པ་འགྲེལ་པ་ནི། བདེན་པའི་སྒྲུབ་བྱེད་མེད་ཅིང་དེ་བཀག་པ་ལ་སུས་ཀྱང་ལན་མེད་དོ༑ ༑དེ་ལྟར་ཡིན་པའི་དེའི་ཕྱིར། གདུལ་བྱའི་འཇིག་རྟེན་དོན་མ་ཡིན་པ་ལ་སྦྱར་བའི་ཕྱིར་སུ་ཞིག་གིས་བཅོལ་བ་སྟེ་སྦང་ （ ༡༣༡ན ） ནས་དཀྲུགས་ཞེས་སོ། ། འགྱུར་རྙིང་དུ། ཅིའི་ཕྱིར་འཁྲུགས་ཞེས་སོ། །དེས་ན་བདེན་གྲུབ་སྒྲུབ་ཅིང་བདེན་མེད་འགོག་པའི་རྩོད་པ་འདི་དོར་དགོས་ཏེ། བདེན་གྲུབ་ལ་ཡུལ་གྱི་ངོས་ནས་རང་སྤྱིའི་མཚན་ཉིད་མེད་ཅིང༌། ཡུལ་ཅན་གྱི་ངོས་ནས་མངོན་རྗེས་གང་ཡང་མེད་ལ༑ བདེན་མེད་གཟུགས་ཅན་ལྟ་བུ་ལ་འཁྲུལ་བ་གཏན་མེད་པའི་ཀུན་མཁྱེན་ཡེ་ཤེས་ཀྱི་མཇལ་བྱེད་ཡོད་པས་སོ། །གཉིས་པ་རྩོད་ལན་ལྷག་མ་ཤེས་པར་བྱེད་ཚུལ་ཁ་འཕང་བ་ལ་གཉིས།

མཚམས་སྦྱར་ཏེ་རྩ་བ་དང༌། འགྲེལ་པའོ། །དང་པོ་ལ་གཉིས༌། དངོས་སུ་བཀོད་པའི་རྩོད་པ་ལྷག་མའི་ལན་ཤེས་པར་བྱེད་ཚུལ་དང༌། དངོས་སུ་མ་བཀོད་པའི་རྩོད་པ་ལྷག་མའི་ལན་ཡང་རིགས་པ་འདིས་ཤེས་བྱར་བསྟན་པའོ། །དང་པོ་ནི། སུན་འབྱིན་ཏེ་རིགས་པ་ལྷག་མ་གོང་དུ་བསྟན་པ་ལས་ཤེས་པར་བྱས་ནས་ཕྲད་པ་ལ་སོགས་ཕྱོགས་ཀྱི་རིགས་པ་བཀོད་པའི་ལན་གྱི་དོན་དུ་རིགས་པ་མེད་པར་དངོས་པོ་མཐའ་དག་ཅེས་སོགས་ཀྱི་རྩོད་པ་གང་གིས་སྨྲས་པ་འདིར་རིགས་པ་དེ་བཏང་བར་བྱའོ། །རྩ་ཤེར་འཁོར་བའི་འཆིང་རྒྱུ་བདེན་འཛིན་ལྡོག་པའི་ཆེད་དུ་ཐ་སྙད་བདེན་གྲུབ་བཀག་ནས་བདེན་མེད་དུ་གཏན་ལ་ཕབ་པས་གཞན་སེལ་འབའ་ཞིག་ལ་ཞུགས་པ་མ་ཡིན་ན། ཞེས་པས་སུན་ཅི་ཕྱིན་དུ་རྒོལ་བ་ཡང་ཅི་ལྟར་ཡོད་པ་མ་ཡིན་ན། ཞེས་དེ་སྐད་སྔར་བཤད་ཟིན་ཏོ། །དེ་དག་ལས་གཞན་པའི་དངོས་སྨྲ་བའི་རྩོད་པ་གཉིས་ཀ་ལ་གྲུབ་པའི་དཔེ་རྟགས་མ་གྲུབ་པ་སོགས་ཀྱི་སུན་འབྱིན་ལྷག་མ་ཡང་ཐ་སྙད་དུ་སྒྱུ་མ་ལྟ་བུ་ཡོད་པའི་ཕྱོགས་འདི་ཉིད་ཀྱིས་རྟོགས་པར་བྱའོ། །ཞེས་ཏེ། རིགས་པ་མེད་པར་དངོས་པོ་མཐའ་དག་ལ་སྐུར་པ་འདེབས་སོ་ཞེས་པའི་རྩོད་པ་ཆོས་ཅན། ཁྱོད་དབུ་མ་པས་དགག་པར་ནུས་ཏེ། ཁྱོད་བཏགས་ཡོད་དུ་སྒྲུབ་པ་དང་བདེན་གྲུབ་འགོག་པའི་རིགས་པ་སྔར་བཤད་ལ་བརྟེན་ནས་དགག་པ་ནུས་པའི་ཕྱིར། ཀླུ་སྒྲུབ་ཆོས་ཅན། ཁྱོད་གཞན་ཕྱོགས་འགོག་པ་ཙམ་ཡིན་པའི་སྒོ་ནས་སུན་ཅི་ཕྱིན་དུ་རྒོལ་བ་པོར་མི་འགྱུར་བར་ཐལ། ཁྱོད་ཀྱིས་བསྟན་བཅོས་སུ་དགག་སྒྲུབ་བྱས་པ་ཐར་པ་ཐོབ་ཆེད་དུ་ཡིན་གྱི་རྩོད་པ་ལྷུར་ལེན་མ་ཡིན་ནོ་ཞེས་སྔར་བཤད་ཟིན་པའི་ཕྱིར་དང༌། ཐ་སྙད་དུ་རང་ཕྱོགས་ཡོད་ཅིང༌། དོན་དམ་པར་གཞན་ཕྱོགས་ཀྱང་མི་སེལ་བའི་ཕྱིར༑ སྔར་བཤད་ཀྱི་རྩོད་པ་གསུམ་པོའི་

（ ༡༣༡བ ） ལྷག་མ་དཔེ་རྟགས་མ་གྲུབ་པར་འགྱུར་བ་སོགས་ཀྱི་རྩོད་པ་ཆོས་ཅན། ཁྱོད་དབུ་མ་པས་དགག་པར་ནུས་ཏེ། ཁྱོད་ཀྱང་བཏགས་ཡོད་སྒྲུབ་པ་དང་བདེན་གྲུབ་འགོག་པའི་རིགས་པ་སྔར་བཤད་ལ་བརྟེན་ནས་དགག་པར་ནུས་པའི་ཕྱིར། གཉིས་པ་འགྲེལ་པ་ལའང་སྔར་ལྟར་སྦྱར་ནས་བཤད་དེ། དོན་ནི། ཛ་ཡར། དངོས་པོར་སྨྲ་བ་རྣམས་ཀྱི་རྒྱུ་དང་འབྲས་བུ་བསྒྲུབས་པ་ལ་སུན་འབྱིན་པ་ལ་ལན་བཏབ་པ་གང་ཡིན་པ་དེ་ལ་ཡང་ལན་གདབ་པའི་ཆེད་དུ་དང༌། སུན་ཅི་ཕྱིན་དུ་རྒོལ་བའི་ཉེས་པ་ཡང་ཡོད་པ་མ་ཡིན་ན། ཞེས་པ་བསྟན་པར་བྱ་བའི་ཕྱིར། གཞན་ཡང་ཞེས་སྨོས་ཏེ། ཞེས་དང༌། གལ་ཏེ་རྒྱུས་ཕྲད་ནས་འབྲས་བུ་སྐྱེད་པར་བྱེད་དམ་མ་ཕྲད་པར་འབྲས་བུ་སྐྱེད་པར་བྱེད། ཅེས་སུན་འབྱིན་པའི་ཕྱོགས་གང་ཡིན་པ་དེའི་ལན་ཏེ་གང་མ་ཕྲད་པར་མཚུངས་པས་སྐྱེད་པ་བྱེད་པ་མ་ཡིན་པ་ཉིད་དོ། །ཞེས་བྱ་བ་འདི་ལ་རིགས་པ་ཅི་ཡོད་ཅེས་བྱ་བ་ལ་སོགས་པའོ། །དེའི་ཆེད་དུ་སྟེ་གང་མིག་དང་ཁབ་ལོང་གི་དཔེའི་སྒོ་ནས་རྒྱུ་དང་འབྲས་བུར་སྨྲ་བའི་སྐྱོན་སྤོང་བྱ་བའི་དོན་དུ་སུན་འབྱིན་ལྷག་མ་དེ་བཏང་བར་བྱའོ། །ཞེས་པའོ། །འདི་ལྟར་བདག་ལས་མ་ཡིན་གཞན་ལས་མིན། ། ཞེས་བྱ་བ་ལ་སོགས་པས་རྟེན་ཅིང་འབྲེལ་བར་འབྱུང་བའི་གནས་སྐབས་སུ་སྐྱོན་གང་བརྗོད་པ་དེ་ཡང་མིག་ལ་སོགས་པ་ལ་སྦྱར་བར་བྱའོ། །གལ་ཏེ་མ་ཕྲད་པར་རུང་བ་ཁོ་ནས་སྐྱེད་པར་བྱེད་པ་ཡིན་ན། ཞེས་གང་བརྗོད་པ་དེ་ལ་རུང་བ་ཞེས་པ་ཅི་ཞིག་ཅེ་ན། གང་བྱ་བར་ནུས་པའོ། །བྱ་བར་ནུས་པ་དེ་ཅི་ཞིག་ཅེ་ན། གང་གི་རྒྱུ་ལ་ནུས་པ་ཡོད་པའོ། །འདི་ནི། སྐྱེས་ལ་ནུས་པ་སྲིད་པ་ཡོད་མ་ཡིན། །ཞེས་བྱ་བ་ལ་སོགས་པས་རྟེན་ཅིང་འབྲེལ་བར་འབྱུང་བའི་གནས་སུ་སུན་འབྱིན་བརྗོད་པ་དེ་ཡང་བཏང་བར་བྱའོ། །དེ་བཞིན་དུ་བརྟེན་ནས་བཏགས་པའི་གནས་སྐབས་ན་ཇི་ལྟར་ཤིང་རྟ་རང་ཡན་ལག་ལས་གཞན་འདོད་མིན། ཞེས་བྱ་བ་ལ་སོགས་པས་ཤིང་རྟ་ལ་སུན་འབྱིན་བརྗོད་པ་དེ་ཁབ་ལོང་ལ་སོགས་པ་ཡང་བཏང་བར་བྱ་ཞེས་པའོ༑

༑ཞེས་འབྱུང་ངོ༌། །དེས་ན་འདི་ཡིན་ཏེ། སྔར་གོང་དུ་ཆོས་ཀྱི་བདག་འགོག་པ་དང་གང་ཟག་གི་བདག་འགོག་པའི་སྐབས་སུ་བརྟེན་ནས་འབྱུང་བ་དང་བརྟེན་ནས་གདགས་པ་རྣམ་པར་གཞག་པར་དངོས་སྨྲ་བ་གཞན་གྱི་ཕྱོགས་ལ་སུན་འབྱིན་ཏེ་རིགས་པ་གང་བཤད་པ་དེ་ཉིད་ལས་སུན་འབྱིན་ཏེ་རིགས་པ་ལྷག་མ་ （ ༡༣༢ན ） སྤྱིར་མཐའ་བཞི་སྐྱེ་བ་འགོག་པ་དང༌། ཁྱད་པར་དུ། སྐྱེས་ལ་ནུས་པ་སྲིད་པ་ཡོད་མ་ཡིན། ཞེས་སོགས་དང༌། ཤིང་རྟ་རང་ཡན་ལག་ལས་ཞེས་སོགས་ཀྱི་རིགས་པ་ཤེས་པར་བྱས་ནས་དངོས་སྨྲ་བ་ལ་ཅི་རྒྱུས་འབྲས་བུ་ཕྲད་ནས་སྐྱེད་དམ༑ འོན་ཏེ་མ་ཕྲད་པར་སྐྱེད་ཅེས་བཏགས་ནས་བཀག་པའི་སུན་འབྱིན་པའི་རིགས་པ་མ་ཕྲད་པར་སྐྱེད་ན་ཐམས་ཅད་ཐམས་ཅད་ཀྱི་སྐྱེད་བྱེད་དུ་འགྱུར་རོ་ཞེས་པའི་ལན་གྱི་དོན་དུ། མ་ཕྲད་པར་འདྲ་ཡང་འགའ་ཞིག་འགའ་ཞིག་གི་སྐྱེད་བྱེད་སོགས་སུ་འགྱུར་ཏེ། མིག་གིས་གཟུགས་མཐོང་བ་དང༌། ཁབ་ལོང་དང་ལྕགས་ཀྱི་དཔེ་དངོས་སྨྲ་བ་གང་གིས་སྨྲས་པ་དེ་ལ་སུན་འབྱིན་པ་སྟེ་རིགས་པ་འདི་བཏང་བར་བྱའོ། །ཞེས་ཏེ། རང་བཞིན་གྱིས་མ་སྐྱེས་པ་དང་ལྟོས་གྲུབ་ཏུ་བསྟན་པས་མིག་གཟུགས་དང་ཁབ་ལྕགས་བདེན་གྲུབ་ཏུ་འདོད་པ་ཁེགས་པའོ། ། སློབ་དཔོན་གྱིས་བསྟན་བཅོས་རྩ་ཤེ་ལས་ནི་བདེན་མེད་བསྟན་ནས་བདེན་རྟོག་ལྡོག་པ་བསྒྲུབ་བྱ་ཡིན་པར་སྔར། སོ་སོ་སྐྱེ་བོ་རྣམས་ནི་རྟོག་པས་བཅིངས། །ཞེས་སོགས་སུ་བསྟན་ཟིན་པས་ཐ་སྙད་དུ་རང་ཕྱོགས་བཞག་པ་མེད་པ་མ་གྲུབ་ཅིང༌། དོན་དམ་པར་གཞན་ཕྱོགས་བསལ་བ་ཡང་མེད་དེ། བསལ་བྱའི་དངོས་པོ་བདེན་པར་མེད་པའི་ཕྱིར། དེས་ན་སུན་ཅི་ཕྱིན་དུ་རྒོལ་བ་ག་ལ་ཡོད་དོན་དམ་པར་རང་ཕྱོགས་བཞག་རྒྱུ་མེད་ཅིང་གཞན་ཕྱོགས་སེལ་བའི་མཚན་ཉིད་འདི་ནི་རྣམ་པ་ཐམས་ཅད་དུ་མི་རིགས་སོ། །ཛ་ཡར། དེ་ལྟ་བུ་ལ་སོགས་པའི་སྒྲས་ནི་གཉིས་ཀ་ལ་གྲུབ་པའི་ཆོས་ཅན་དང་གཏན་ཚིགས་དང་དཔེ་མ་གྲུབ་པས་རང་གི་ཕྱོགས་རྣམ་པར་བཞག་པ་མི་རིགས་སོ།

།ཞེས་བྱ་བ་བསྡུ་བར་བྱའོ། །ཞེས་འབྱུང་ངོ༌། ། དེ་ལྟ་བུ་ལ་སོགས་པ་དངོས་སྨྲ་བའི་རྩོད་པ་དཔེ་རྟགས་མ་གྲུབ་པ་ལ་སོགས་པ་ཡང་སུན་འབྱིན་པའི་རིགས་པ་ལྷག་མ་ནི་ཕྱོགས་འདི་ཉིད་ཀྱི་རྟོགས་པར་བྱའོ། ། རྩ་ཤེར། ཐ་སྙད་དུ་བདེན་རྟོག་བཟློག་པའི་ཆེད་དུ་བདེན་མེད་སྒྲུབ་པ་ཡིན་པས་རྩོད་པ་ལྷུར་ལེན་གྱི་བསྟན་བཅོས་མ་ཡིན་ནོ་ཞེས་ཁོ་བོས་སྔར་བཤད་ཟིན་པས་རང་ཕྱོགས་བཞག་ཏུ་མེད་པར་གཞན་ཕྱོགས་འབའ་ཞིག་སེལ་བ་མ་ཡིན་ལ། དོན་དམ་པར་ནི་གཞན་ཕྱོགས་ཀྱང་མ་བསལ་ཅེས་པའོ། །སུན་ཅི་ཕྱིན་དུ་རྒོལ་བ་ཡང་ཇི་ལྟར་ཡོད་པ་མ་ཡིན་པ་དེ་སྐད་སྔར་བཤད་ཅེས་གཅོད་རྒྱུ་ཡིན་ཏེ། ཁོ་བོ་ （ ༡༣༢བ ） ཅག་གིས་བསྟན་ཟིན་ཞེས་པ་ནི། དེ་སྐད་སྔར་བཤད་ཅེས་པའི་ཚིག་འགྲེལ་ཡིན་པའི་ཕྱིར་རོ། །གཞན་སླའོ། །གཉིས་པ་དེས་གྲུབ་པའི་སྟོང་ཉིད་ཀྱི་རབ་དབྱེ་ཤེས་བྱེད་ཀྱི་ལུང་དང་སྦྱར་ཏེ་བཤད་པ་ལ་གཉིས། སྟོང་ཉིད་ཀྱི་དབྱེ་བ་གཉིས་སུ་བསྡུས་ཏེ་གསུངས་ཚུལ་དང༌༑ སྟོང་ཉིད་རྒྱས་པར་གསུངས་ཚུལ་ལ། དང་པོ་ལ་གཉིས། མཚམས་སྦྱར་ཏེ་རྩ་བ་བཤད༌། འགྲེལ་པའོ། །དང་པོ་ནི། སྟོན་པས་བདག་མེད་ཀྱི་དབྱེ་བ་གཉིས་སུ་བསྡུས་ནས་གསུངས་པ་ཆོས་ཅན། དགོས་པ་ཡོད་དེ། ཐེག་པ་ཆེ་ཆུང་གི་རིགས་ཅན་གྲོལ་ཆེད་དུ་གསུངས་པའི་ཕྱིར། གཉིས་པ་ནི། གཞན་མས་སླ་ལ་གང་ཟག་གི་བདག་མེད་པ་མ་ལུས་པ་སྒོམ། ཆོས་ཀྱི་བདག་མེད་མ་ལུས་པ་མི་སྒོམ་ཅེས་པའི་དོན། གང་ཟག་གི་བདག་མེད་པ་ཉོན་སྒྲིབ་ཀྱི་གཉེན་པོ་མ་ལུས་པ་སྒོམ་ཞེས་བྱའི། གཞན་དུ་ན་གང་ཟག་བདག་མེད་རྫོགས་པར་མི་སྒོམ་པར་བཤད་པ་དང་མི་འགལ་བའི་ཚུལ་བརྟག་དགོས་སོ། །གཉིས་ལ་གཉིས། རབ་དབྱེ་ལུང་ནས་གསུངས་ཚུལ་དང༌། ཕྱེ་བ་སོ་སོའི་དོན་བཤད་པའོ། །དང་པོ་ལ་གཉིས། རབ་དབྱེ་གསུངས་པའི་དགོས་པ་དང༌། རབ་དབྱེ་ཇི་ལྟར་གསུངས་ཚུལ་ལ། དང་པོ་ལ་གཉིས། རྩ་བ་དང༌། འགྲེལ་པའོ།། དང་པོ་ནི། ཛ་ཡར། དེ་ལྟར་བསྟན་པའི་བདག་མེད་པ་རྣམ་པ་གཉིས་ཀྱི་མཇུག་བསྡུ་བ་བསྟན་ནས།

བདག་མེད་པ་དེ་དག་རྒྱས་པར་བསྟན་པར་བྱ་བའི་ཕྱིར་དེ་ལྟར་ཞེས་བྱ་བ་གསུངས་ཏེ། ཞེས་འབྱུང་བས་གདུལ་བྱའི་དབང་གིས་བདག་མེད་གཉིས་བཤད་ནས་དེ་ལྟར་ཏེ་དེ་བཞིན་དུ་སླར་ཡང་གདུལ་བྱའི་དབང་གིས་གཉིས་པོ་དེ་ཉིད་མང་པོར་ཕྱེ་ནས་གསུངས་ཞེས་པའོ། །འགྱུར་རྙིང་དུ། དེ་དག་རྟོགས་ནས་རྣམ་པ་དུ་མ་ཡིས། །དེས་འདུལ་བ་ལ་སྟོན་པས་རབ་ཏུ་བསྟན། །ཞེས་ཏེ། དེ་ལྟར་ཞེས་པ་མེད་དོ། །སྟོན་པ་ཆོས་ཅན། བདག་མེད་ཀྱི་དབྱེ་བ་གཉིས་ལས་མང་བར་ཕྱེ་བ་ལ་དགོས་པ་ཡོད་དེ། གདུལ་བྱའི་སྐལ་བ་དང་འཚམས་པར་དེ་ལྟར་ཕྱེ་བའི་ཕྱིར། གཉིས་པ་ནི་སླའོ། །གཉིས་པ་ལ་གཉིས། རྩ་བ་དང༌། འགྲེལ་པའོ། ། དང་པོ་ནི། ཆོས་ཅན། གཉིས་ལས་མང་བར་ཕྱེ་སྟེ། བཅུ་དྲུག་ཏུ་སྤྲོས་ཤིང་བཞིར་བསྡུས་ཏེ་གསུངས་པའི་ཕྱིར། ཛ་ཡར། ཐེག་ཆེན་བུ་ཡང་བཞེད་པ་ཡིན། །ཞེས་པ་ནི༑ སྟོང་པ་ཉིད་ （ ༡༣༣ན ） ཉི་ཤུ་ལ་ཐེག་པ་ཆེན་པོར་ཡང་བཞེད་པ་ཡིན་ཏེ། དེ་རྣམས་ལམ་གྱི་རང་བཞིན་ཡིན་པས་སོ། །ཞེས་འབྱུང་ངོ༌། །ཉི་ཤུའི་དབྱེ་བ་འདི་དག་ནི་ཐེག་པ་ཆེན་པོར་བཤད་པའི་དགོས་པ་ཡོད་དེ། ཐེག་པ་ཆེན་པོའི་ལམ་གྱི་རང་བཞིན་འཕེན་པའི་ཆེད་དུ་ཡིན་པའི་ཕྱིར་ཏེ། དེས་ཡེ་ཤེས་ཀྱི་ཚོགས་འཕེན་པས་སོ། །གཉིས་པ་ལ་གཉིས། དབྱེ་བ་མདོ་ནས་གསུངས་ཚུལ་དང༌། དབྱེ་བ་དེ་ཀུན་རྫོབ་ཏུ་གསུངས་པར་བསྟན་པའོ། །དང་པོ་ལ་འགྱུར་རྙིང་དུ་གཞན་གྱི་དངོས་པོས་སྟོང་ངོ་ཞེས་པ་ཡིན་ན། ཞེས་འབྱུང་ངོ༌། །གཉིས་པ་ནི་སླའོ། །གཉིས་པ་ལ་གཉིས༑ རྒྱས་འབྲིང་དུ་ཕྱེ་བ་སོ་སོའི་ངོ་བོ་བཤད་པ་དང༌། དེ་ཉིད་མདོ་དང་སྦྱར་བའོ༑ ༑དང་པོ་ལ་གཉིས། བཅུ་དྲུག་ཏུ་ཕྱེ་བའི་དོན་བཤད་པ་དང༌། བཞིར་ཕྱེ་བའི་དོན་བཤད་པའོ། །དང་པོ་ལ་གཉིས། ནང་སྟོང་སོགས་བརྒྱད་བཤད་པ་དང༌༑ མཐའ་འདས་སོགས་བརྒྱད་བཤད་པའོ། །དེ་ལ་དང་པོ་ནང་སྟོང་བཤད་པ་ལ་གཉིས། མཚམས་སྦྱར་ཏེ་རྩ་བ་བཤད་པ་དང༌། འགྲེལ་པའོ། །དང་པོ་ལ་གཉིས༑ མཚན་གཞི་ངོས་བཟུང་བ་དང༌། དེ་ནང་སྟོང་དུ་བསྟན་པའོ།

།དང་པོ་ནི། མིག་དེ་བདེན་པས་སྟོང་སྟེ། མིག་དེ་དོན་དམ་པར་རྟག་མི་རྟག་གང་རུང་དུ་མ་གྲུབ་པའི་ཕྱིར། དབང་པོ་གཞན་ལ་ཡང་སྦྱར་རོ། །འགྱུར་འདི་ལྟར་ན་དགག་བྱའི་ཁྱད་པར་སྦྱར་དགོས་ལ། འགྱུར་རྙིང་དུ་ཐེར་ཟུག་མ་ཡིན་མི་འགྱུར་མིན། །ཞེས་སོགས་འབྱུང་ཞིང༌། ཛ་ཡར་ཡང་འདི་ལྟར་བཤད་ཡོད་དེ། འགྲེལ་པར་འཆད་དོ།། དབང་པོ་དྲུག་རང་བཞིན་གྱིས་མེད་པ་ཆོས་ཅན། ནང་སྟོང་པ་ཉིད་ཡིན་ཏེ། ཁྱོད་དབང་པོ་དྲུག་གི་ཆོས་ཉིད་ཡིན་པའི་ཕྱིར། གཉིས་པ་ལ་གཉིས། ནང་སྟོང་བཤད་པ་དང༌། དེ་རང་སྟོང་ཡིན་པར་བསྟན་པའོ། །དང་པོ་ལ་གཉིས། དངོས་ཀྱི་དོན་དང༌། ཞར་ལ་རང་བཞིན་མེད་ཚུལ་བཤད་པའོ། །དང་པོ་ལ་གཉིས། མདོ་དྲངས་པ་དང༌། མདོའི་དོན་བཤད་པའོ༑ ༑འདི་ལ་ཛ་ཡར། རང་བཞིན་གང་གིས་དེ་རྣམས་སྟོང་པ་ཉིད་ཡིན་ཞེ་ན། དེའི་ལན་ནི། ཐེར་ཟུག་གནས་པ་ཉིད་དང་ནི། །མི་འཇིག་མ་ཡིན་ཉིད་ཀྱི་ཕྱིར།། ཞེས་བྱ་བ་གསུངས་ཏེ། རྣམ་འགྱུར་མེད་པ་དང་འཇིག་པ་མེད་པའི་རང་བཞིན་ལ་ལྟོས་ནས་དེ་རྣམས་ལ་རང་བཞིན་མེད་པ་ཡིན་ཏེ། འདི་ལྟར་གལ་ཏེ་མིག་ལ་སོགས་པ་ལ་རང་བཞིན་ཡོད་པར་གྱུར་ན་ （ ༡༣༣བ ） དེའི་ཚེ་རང་བཞིན་ལ་རྣམ་འགྱུར་མེད་པ་དང༌། འཇིག་པ་མེད་པས་དེ་རྣམས་རྣམ་པར་འགྱུར་བ་དང་འཇིག་པ་མེད་པ་འགྱུར་བ་ལས། དེ་ཡང་ཡོད་པ་མ་ཡིན་པའི་ཕྱིར། དེ་རྣམས་རང་བཞིན་མེད་པའོ། །ནང་སྟོང་ཉིད་དུ་འདོད་ཅེས་བྱ་བ་ནི། མིག་ལ་སོགས་པ་རྣམས་སེམས་ཅན་ཉིད་དུ་རྟོགས་པས་སོ། །དེ་ལ་མདོའི་ཁུངས་སྟོན་པར་བྱ་བའི་ཕྱིར། ཇི་སྐད་དུ་ཞེས་བྱ་བ་ལ་སོགས་པ་གསུངས་ཏེ། ཐེར་ཟུག་ཏུ་གནས་པ་ཉིད་དང་མི་འཇིག་པ་མ་ཡིན་པ་ཉིད་བཤད་པར་བྱ་བའི་ཕྱིར། དེ་ལ་གང་དག་ཅེས་བྱ་བ་ལ་སོགས་པ་གསུངས་ཏེ། རང་བཞིན་མི་འདོར་བ་ཞེས་བྱ་བ་ནི་རྣམ་པར་མི་འགྱུར་བའི་རང་བཞིན་ཅན་ན། ཞེས་པའོ། །འདིར་སློབ་དཔོན་གྱི་བཞེད་པའི་དབང་དུ་བྱས་ན་ནི། མདོའི་ཚིག་དང་དེའི་བཤད་པ་ཡང་འདིར་གསུངས་པ་བཞིན་ཡིན་ན།

འཕགས་པ་རྣམ་པར་གྲོལ་བའི་བཞེད་པའི་དབང་དུ་བྱས་ན་ནི། མདོའི་ཚིག་ཐེར་ཟུག་ཏུ་གནས་པ་མ་ཡིན་པ་དང༌། འཇིག་པ་མ་ཡིན་པ་ཉིད་ཅེས་པར་འགྱུར་བས། དེའི་བཤད་པ་ནི། ཐེར་ཟུག་པ་སྟེ་ཚོགས་པ་ཡིན་ལ། དེར་དངོས་པོའི་རང་བཞིན་མི་དམིགས་པས་དངོས་པོར་ཐེར་ཟུག་མ་ཡིན་པའོ། །དེ་ལྟ་བུ་ལ་འཇིག་པ་མ་ཡིན་པས་འཇིག་པ་མ་ཡིན་པའོ། །དེ་ལྟ་བུའི་སྐྱེ་བ་དང་འགག་པ་མེད་པའི་ཆོས་ཉིད་ཀྱི་རང་བཞིན་འདི་ལ་ཡོད་པས་ན་མིག་ལ་སོགས་པ་རྣམས་ལ་ནང་སྟོང་པ་ཉིད་ཅེས་བྱའོ། །ཞེས་བཞེད་དོ། །ཞེས་འབྱུང་ལ། ཉི་ཁྲི་སྣང་བར། དེ་ལ་ཀུན་ཏ་ནི་ཚོགས་པ་སྟེ་དེ་ལ་ཡོད་པའི་རང་བཞིན་མི་དམིགས་པའི་ཕྱིར། ཨ་ཀུ་ཊ་སྭ་སྟེ་ཚོགས་པར་གནས་པ་མེད་པའོ། །དེ་ལྟ་བུར་གྱུར་པ་དེ་ཅི་ཞེས་འཇིག་པར་འགྱུར་ཏེ་དེས་ན་འཇིག་པ་མེད་པ་ཡིན་ཏེ། སྐྱེ་བ་མེད་པ་དང་འགག་པ་མེད་པའི་ཆོས་ཉིད་དེ་ཉིད་ནི་དེའི་རང་བཞིན་ཡིན་ནོ་ཞེས་འབྱུང་ངོ༌། །ཉིར་སྣང་འགྱུར་རྙིང་དུ། དེ་ལ་རྟག་པ་ནི་ཚོགས་པ་སྟེ་དེའི་དངོས་པོའི་ངོ་བོ་ཉིད་མི་དམིགས་པས་ན་རྟག་པ་གནས་པ་མ་ཡིན་པའོ། །དེ་ལྟར་གྱུར་པ་དེ་ལ་ཅི་ཞིག་འཇིག་པས་འཇིག་པ་མ་ཡིན་པ་ཞེས་བྱ་སྟེ། དེ་ཉིད་དང་འདིའི་རང་བཞིན་ནི་སྐྱེ་བ་མེད་པ་དང་འགག་པ་མེད་པའི་ཆོས་ཉིད་དོ། །ཞེས་འབྱུང་ངོ༌། །ཇི་ལྟར་ན། མིག་ནི་རང་གི་ངོ་བོ་བདེན་པས་སྟོང་ཏེ། དེ་ནི་རྣམ་པར་འགྱུར་བ་འཇིག་པ་ཡིན་པའི་ཕྱིར། ཁྱབ་སྟཻ། རྒྱུ་རྐྱེན་ལ་ལྟོས་ནས་ （ ༡༣༤ན ） འགྱུར་བ་དང་འཇིག་པ་ནི་མིག་གི་རང་བཞིན་ཡིན་པའི་ཕྱིར༑ ཞེས་ཏེ། འགྱུར་རྙིང་དུ། དེ་ལ་མིག་ནི་མིག་གི་སྟོང་སྟེ། ཐེར་ཟུག་མ་ཡིན་པ་དང་འགྱུར་བ་མ་ཡིན་པའི་ཕྱིར་རོ། །ཅིའི་ཕྱིར་ཞེ་ན། དེའི་རང་བཞིན་དེ་ཡིན་པའི་ཕྱིར་རོ། །ཞེས་གསུངས་པ་ལྟ་བུའོ། །ཞེས་དང༌། ཡང་འགྱུར་རྙིང་དུ་ཐེར་ཟུག་ནི་ཉམས་པ་མེད་པའི་ངོ་བོ་ལ་བརྗོད་ལ། དེ་ནི་དུས་ཅུང་ཞིག་གནས་ནས་ལྡོག་པར་ཡང་འགྱུར་བ་ཡིན་ན། ཞེ་ན།

ཉམས་པ་མེད་པ་ལ་བརྟེན་ནས་ཞེས་བྱ་བས་སྨྲས་སོ། །འདི་སྐད་བསྟན་པར་འགྱུར་ཏེ། དངོས་པོ་གང་ཞིག་རང་གི་ངོ་བོ་ཉིད་ཀྱིས་ཡོད་པ་དེ་ནི་ཐེར་ཟུག་ཏུ་གནས་པའམ་ཉམས་པ་ཞིག་ཏུ་འགྱུར་རོ། ། ཞེས་འབྱུང་ཡང༌། རྩ་བར། ཐེར་ཟུག་མ་ཡིན་མི་འགྱུར་མིན། །ཞེས་འབྱུང་བས། རང་བཞིན་གྱིས་ཡོད་ན་ཐེར་ཟུག་ཏུ་གནས་པའམ་མི་འགྱུར་བ་དགོས་ཞེས་པར་སྦྱར་དགོས་པས། ཉམས་པ་མེད་པ་ཞིག་ཏུ་འགྱུར་དགོས་ཞེས་སྦྱར་དགོས་པས་དགག་སྒྲ་ཆད་དམ་སྙམ་མོ། །དེ་ཡང་དུས་ཅུང་ཞིག་ཅེས་སོགས་ལ། དེ་ལ་ཐེར་ཟུག་ནི་ཉམས་པ་མེད་པའི་ངོ་བོའམ་རང་བཞིན་མི་འདོར་བ་ལ་བྱའོ། །དེའང་དུས་ཅུང་ཞིག་མ་ཉམས་པའམ་རང་བཞིན་མི་འདོར་བར་གནས་ནས་མཐར་ལྡོག་པ་ཡིན་ནམ་སྙམ་ན། ནམ་ཡང་ཉམས་པ་མེད་པའམ་འཇིག་པ་མི་སྲིད་པ་ལ་བྱེད་དོ༑ ༑ཞེས་པའོ། །འདིར་འགྱུར་འཆུགས་ཏེ། འདི་ལྟར་བྱས་ན། ཆོས་ལོག་ལ་རྟགས་ཀྱིས་ཁྱབ་པར་འགྱུར་རོ་ཞེས་པ་ནི། རྩ་བའི་རྟགས་ཀྱི་ལྡོག་ཁྱབ་བཤད་པར་འདུག་པ་དེ་མི་རུང་ཞེས་སྦྱར་གྱི། ཆོས་ལོག་ལ་རྟགས་ཀྱིས་ཁྱབ་པས་རྟགས་དེའི་ཁྱབ་པ་མི་གྲུབ་ཅེས་སྦྱར་རྒྱུ་མ་ཡིན་ཏེ། དེ་ལྟ་ན་མི་རུང་སྟེ། གླང་པོ་རྩལ་གྱི་ཞུས་པའི་མདོ་ལས། གལ་ཏེ་ཆོས་རྣམས་རང་བཞིན་འགའ་ཡོད་ན། །རྒྱལ་བ་ཉན་ཐོས་བཅས་པས་དེ་མཁྱེན་འགྱུར། །ཐེར་ཟུག་ཆོས་རྣམས་མྱ་ངན་འདའ་མི་འགྱུར༑ ༑མཁས་རྣམས་ནམ་ཡང་སྤྲོས་དང་བྲལ་མི་འགྱུར། །ཞེས་རྗེ་ཉིད་ཀྱིས་རྟག་པ་མཐའ་བཟུང་གི་ཕྱོགས་གཉིས་ཀ་ལ་ཁྱབ་པ་ཡོད་པའི་ཁུངས་སུ་འདྲེན་ན། ཛ་ཡར། འདིར་སློབ་དཔོན་གྱི་བཞེད་པའི་དབང་དུ་བྱས་ན་ནི། ཞེས་པའི་དོན་སློབ་དཔོན་གྱིས། རང་བཞིན་གཞན་དུ་འགྱུར་བ་ནི། །ནམ་ཡང་འཐད་པ་མ་ཡིན་ན༑ ༑ཞེས་དང༌། འདིར་དྲངས་པས། རང་བཞིན་རྒྱུ་རྐྱེན་ལ་ལྟོས་ནས་འགྱུར་བར་འགལ་བར་ （ ༡༣༤བ ） བཤད་པས། སློབ་དཔོན་གྱི་བཞེད་པ་ལྟར་ན། མདོའི་ཚིག་འགྱུར་རྙིང་དུ་དྲངས་པ་དང་མཐུན་པར་བཤད་འདུག་པས། འཇིག་པ་མ་ཡིན་པ་ཉིད་ཀྱི་ཕྱིར་རོ།

།ཞེས་གསུངས་པ་དང་འགལ་ལོ་ཞེས་གསུང་ཡང༌། རྒྱུ་མཚན་གཞན་ནས་གསུངས་དགོས་སོ། །ཉི་སྣང་འགྱུར་གཉིས་སུ་ནི་ཐེར་ཟུག་གམ་རྟག་པ་ཚོགས་པ་ལ་བཤད་ནས། དེར་མེད་པ་སྐྱེ་བ་མེད་པ་ལ་བཤད་འདུག་གོ །དེའི་དོན་ནི། རྟག་ཏུ་ཡོད་པའམ། སྔ་མ་ཕྱི་མའི་བར་དུ་ཚོགས་པ་ལ་བྱས་ནས་རྟག་ཏུ་གནས་པའི་སྐྱེ་བ་ལ་བྱེད་དགོས་པ་འདྲའོ། །གཉིས་པ་ཞར་ལ་རང་བཞིན་མེད་ཚུལ་བཤད་པ་ལ་གཉིས། ཆོས་ཉིད་ལ་རང་བཞིན་དུ་བྱས་པའི་རང་བཞིན་ཡོད་པར་བསྟན་པ་དང༌། ཀུན་རྫོབ་ཀྱི་གནས་ཚུལ་ལ་རང་བཞིན་དུ་བྱས་པའི་རང་བཞིན་མེད་པར་བསྟན་པའོ། །དང་པོ་ལ་གཉིས། དངོས་ཀྱི་དོན་དང༌༑ དེའི་ཤེས་བྱེད་ཀྱི་ལུང་དྲང་བའོ། །དང་པོ་ལ་གཉིས། རང་བཞིན་གྱི་མཚན་གཞི་ངོས་བཟུང་སྟེ་ཡོད་པར་བསྟན་པ་དང༌། མེད་པ་ལ་གནོད་བྱེད་བསྟན་པའོ། ། དང་པོ་ཆོས་ཉིད་ཡོད་པ་དང༌། དེ་རང་བཞིན་ཡིན་པ་དང༌། ཁྱད་ཆོས་གཉིས་དང་ལྡན་པ་དང༌། ཡུལ་ཅན་གྱི་ཁྱད་པར་རྣམས་བསྟན་ཏོ། །གཉིས་པ་ཤེས་བྱེད་ལུང་གི་སྐབས་སུ། འགྱུར་རྙིང་གི བྱུང་ཡང་རུང་མ་བྱུང་ཡང་རུང་སྟེ་དོན་དམ་པ་ནི་ཉམས་པ་མེད་པས། ཞེས་གསུངས་ནས་བརྩོན་འགྲུས་རྩོམ་པར་བྱེད་དོ། །ཞེས་འབྱུང་ལ། འགྱུར་འདིར། བྱུང་ཡང་རུང་མ་བྱུང་ཡང་རུང་སྟེ་ཞེས་གསུངས་ནས། བརྩོན་འགྲུས་རྩོམས་ཞིང་གནས་པ་རྣམ་པར་འཇིག་པ་མེད་པའོ། །ཞེས་འབྱུང་བའི་ཉམས་པ་མེད། ཅེས་པ་དང༌། གནས་པ་རྣམ་པར་འཇིག་པ་མེད་ཅེས་པ་དོན་གཅིག་ཀྱང་འགྱུར་རྙིང་གི་སྦྱོར་ཚུལ་བདེའོ། །གཉིས་པ་ལ་རང་བཞིན་ཡོད་ན་རང་བཞིན་མེད་པར་བཤད་པ་དང་འགལ་བའི་རྩོད་པར་དགོད་པ་དང༌། དེའི་ལན་ན། 

འདི་ལ་གཉིས། བསྟན་བཅོས་ལ་གྲགསཔའི་ཀུན་རྫོབ་ཀྱི་གནས་ཚུལ་རང་བཞིན་མ་ཡིན་པར་བསྟན་པ་དང༌༑ འཇིག་རྟེན་ན་གྲགས་པའི་ཀུན་རྫོབ་ཀྱི་གནས་ཚུལ་རང་བཞིན་མ་ཡིན་པར་བསྟན་པའོ། །དང་པོ་ནི། མིག་སོགས་ཀྱི་རང་བཞིན་རྡུལ་ཕྲ་རབ་ཤིན་ཏུ་དང་བའི་རང་བཞིན་ཅན་རང་བཞིན་ཡིན་ན་བྱིས་པས་ཀྱང་མཐོང་བས་འབད་པ་མི་དགོས་ལ། གང་གི་ཕྱིར་དེ་ལྟ་བུ་རང་བཞིན་མ་ཡིན་པས་དེ་ལྟ་བུའི་ （ ༡༣༥ན ） དོན་དུ་འབད་དགོས་སོ། །དེ་ལྟ་བུའི་རང་བཞིན་དེ་ནི་བཅོས་མིན་ལྟོས་མེད། དེ་ལྟ་བུའི་ཆོས་ཉིད་དེ་ཉིད་རང་བཞིན་དུ་རིགས་ལ། དེ་ཙམ་གྱི་རང་བཞིན་ཡོད་པས་དོན་དམ་པའི་རང་བཞིན་ཡོད་པར་མི་འགྱུར་ཏེ། དེ་ནི་ཞི་བ་ཡིན་པའི་ཕྱིར། འགྱུར་རྙིང་དུ། རང་བཞིན་འདི་ནི་སློབ་དཔོན་འབའ་ཞིག་གིས་ཞལ་གྱིས་ཞེས་པ་བདེའམ༑ རང་བཞིན་འདི་ནི་སློབ་དཔོན་འབའ་ཞིག་གིས་བཞག་པ་མ་ཡིན་ཏེ། དངོས་སྨྲ་བས་ཀྱང་རྟོགས་པར་ནུས་པའི་ཕྱིར། གཉིས་ལ་གྲུབ་པར་ཡང་བྱེད་པའི་ནུས་པས་རང་བཞིན་འདི་ལྟ་བུ་མེད་དོ་ཞེས་སྨྲ་བར་མི་རིགས་སོ། །གཉིས་པ་ནི་མེའི་ཚ་བ་ཞེས་འཇིག་རྟེན་ན་གྲགས་པས་དེ་དག་རང་བཞིན་ཡིན་ནོ་ཞེས་སྨྲ་བར་ཡང་མི་ནུས་ཏེ། མཚན་ཉིད་དེ་ཉིད་མ་ཚང་བའི་ཕྱིར་རོ། །འགྱུར་རྙིང་དུ། འགའ་ཞིག་གིས་གསལ་པོར་མཐོང་བའི་ཕྱིར་བཅོས་མ་མ་ཡིན་པ་ཉིད་དོ། །ཞེས་སྨྲ་བ་ཡང་མི་རིགས་ཏེ། ཞེས་འབྱུང་ངོ༌། །དོན་དམ་པར་ཡོད་པས་མཚན་ཉིད་དེ་གཉིས་ཚང་ངོ་ཞེས་ཀྱང་བརྗོད་པར་མི་ནུས་ཏེ། དེ་ལ་འདི་ལྟར་མཆོག་སྟེ་ཡང་དག་པར་བཟུང་བ་ལྟར་མེད་པའི་ཕྱིར་དང༌། ཀུན་རྫོབ་ཏུ་བཅོས་ལྟོས་ཀྱི་དོན་ཇི་ལྟ་བ་བཞིན་དུ་སྒྲུབ་པའི་ཕྱིར་རོ། །གཉིས་པ་སྟོང་ཉིད་དེ་རང་སྟོང་ཡིན་པར་བསྟན་པ་ནི། དེ་ལ་མིག་སོགས་ཀྱི་སྟོང་ཉིད་བཤད་པ་འདི་ནི་ལངྐར་གཤེགས་པ་སོགས་ཀྱི་མདོ་ལས་སྟོང་ཉིད་བདུན་བཤད་པའི་ནང་ནས་རང་བཞིན་སྟོང་པ་ཉིད་གསུངས་པ་ཡོངས་སུ་གསལ་བར་བྱས་ཀྱི། གཅིག་ལ་གཅིག་མེད་པའི་སྟོང་ཉིད་མུ་སྟེགས་ཀྱིས་བཏགས་པའི་ནང་གི་སྐྱེས་བུ་དང༌།

ཕྱི་རོལ་དོན་གྱིས་སྟོང་པའི་སྟོང་ཉིད་བཤད་པ་མ་ཡིན་ན། ཛ་ཡར། དེ་ལ་མིག་ལ་སོགས་པ་རྣམས་ལ་སྟོང་པ་ཉིད་སྨྲས་པ་ནི། ཕྱི་རོལ་གྱི་དོན་ཡོད་པར་སྨྲས་པ་དང་སེམས་ཙམ་དུ་འདོད་པ་བཞིན་དུ་མ་ཡིན་ན། ཞེས་བསྟན་པའི་ཕྱིར། ཕྱི་སྟོང་པ་ཉིད་སྦྱོར་ཚུལ་སྔར་དང་འདྲ་བས་གཞུང་དོན་སླའོ། ། ཕྱི་ནང་ནི་དབང་རྟེན་ཁོག་པ་རྒྱུད་ཀྱིས་བསྡུས་པ་ལ་ཟེར་ལ། གཞུང་དོན་སླའོ། ། ཆོས་ཐམས་ཅད་སྟོང་པ་ཉིད་ནི་ཆོས་ཐམས་ཅད་རང་བཞིན་གྱིས་མེད་པ་ཆོས་ཅན༑ ཁྱོད་སྟོང་ཉིད་ཡིན་ཏེ། ཆོས་ཉིད་ཡིན་པའི་ཕྱིར། དེ་ཆོས་ཅན། ཁྱོད་བདེན་པས་སྟོང་སྟེ། སྔར་རོ། །སྟོང་ཉིད་རང་བཞིན་གྱིས་མེད་པ་ཆོས་ཅན། （ ༡༣༥བ ） ཁྱོད་སྟོང་པ་ཉིད་སྟོང་པ་ཉིད་ཡིན་ཏེ། ཁྱོད་དེའི་ཆོས་ཉིད་ཡིན་པའི་ཕྱིར། སྟོང་ཉིད་ཆོས་ཅན། ཁྱོད་བདེན་སྟོང་དུ་བསྟན་པ་ལ་དགོས་པ་ཡོད་དེ། ཁྱོད་བདེན་གྲུབ་ཏུ་འཛིན་པ་བཟློག་པའི་ཕྱིར་དུ་ཁྱོད་དེར་བསྟན་པའི་ཕྱིར། ཆེན་པོ་སྟོང་པ་ཉིད་ནི། ཕྱོགས་ཆོས་ཅན། ཁྱོད་ལ་ཆེན་པོ་ཞེས་བརྗོད་པའི་རྒྱུ་མཚན་ཡོད་དེ། ཁྱོད་སྣོད་བཅུད་ཀུན་ལ་ཁྱབ་པའི་རྒྱུ་མཚན་གྱིས་དང༌། ཁྱོད་བྱམས་པ་ཆེན་པོ་སོགས་དང་མུ་མཐའ་མེད་པར་འདྲ་བའི་རྒྱུ་མཚན་གྱིས་ཁྱོད་ལ་ཆེན་པོ་ཞེས་བརྗོད་པའི་ཕྱིར། ཁྱབ་ཆེ་བས་ཆེན་པོ་དང་ཆེན་པོ་དང་འདྲ་བས་ཆེན་པོ་ཞེས་པའོ༑ ༑འགྱུར་རྙིང་དུ། བྱམས་པ་ལ་སོགས་པ་སྒོམ་ན་ཡང་ཕྱོགས་ཀྱིས་ཡོངས་སུ་ཁྱབ་པར་སྒོམ་པར་བྱེད་པའི་ཕྱིར་ཞེས་པ་བདེའོ། །ཛ་ཡར། ཆེན་པོ་ཉིད་ལ་དཔེ་བསྟན་པའི་ཕྱིར་ཚད་མེད་ཅེས་གསུངས་ཏེ། འདི་ལྟར་ན་ཐམས་ཅད་ལ་ཁྱབ་པས་བྱམས་སོགས་ཚད་མེད་ལ་བྱམས་པ་ཆེན་པོ་ཞེས་བརྗོད་པ་བཞིན་ནོ་ཅེས་སྦྱར་རོ། །ཀྱང་སྒྲ་ལྟར་ན་སྔར་ལྟར་བྱའོ། །ཕྱོགས་རང་བཞིན་གྱིས་མེད་པ་ཆོས་ཅན༑ ཁྱོད་ཆེན་པོ་སྟོང་པ་ཉིད་ཡིན་ཏེ། ཞེས་སོ། །ཕྱོགས་ཆོས་ཅན། ཁྱོད་བདེན་སྟོང་དུ་བསྟན་པ་ལ་དགོས་པ་ཡོད་དེ། ཕྱོགས་རྟག་རྫས་སུ་བདེན་པར་འཛིན་པ་བཟློག་ཕྱིར་དུ་ཁྱོད་དེར་བསྟན་པའི་ཕྱིར།

དོན་དམ་པ་སྟོང་པ་ཉིད་ནི། ཆོས་སྐུ་ཆོས་ཅན། ཁྱོད་ལ་དོན་དམ་པ་ཞེས་བརྗོད་པའི་རྒྱུ་མཚན་ཡོད་དེ། ཁྱོད་དགོས་པ་མཆོག་ཡིན་པའི་རྒྱུ་མཚན་གྱིས་དེ་ལྟར་བརྗོད་པའི་ཕྱིར། ཆོས་སྐུ་རང་བཞིན་གྱིས་མེད་པ་ཆོས་ཅན། ཁྱོད་དོན་དམ་པ་སྟོང་པ་ཉིད་ཡིན་ཏེ། ཁྱོད་ཆོས་སྐུའི་ཆོས་ཉིད་ཡིན་པའི་ཕྱིར། ཆོས་ཅན་ཁྱོད་བདེན་སྟོང་དུ་བསྟན་པ་ལ་དགོས་པ་ཡོད་དེ། མྱང་འདས་བདེན་གྲུབ་ཏུ་འཛིན་པའི་ལོག་རྟོག་བཟློག་ཕྱིར་དུ་དེ་ལྟར་གསུངས་པའི་ཕྱིར༑ འདུས་བྱས་སྟོང་པ་ཉིད་ནི། ཁམས་གསུམ་པོ་ཆོས་ཅན། འདུས་བྱས་ཡིན་ཏེ༑ རྐྱེན་ལས་བྱུང་བའི་ཕྱིར། འདུས་བྱས་རང་བཞིན་གྱིས་མེད་པ་ཆོས་ཅན། ཁྱོད་འདུས་བྱས་སྟོང་པ་ཉིད་ཡིན་ཏེ། ཁྱོད་ཁམས་གསུམ་གྱི་ཆོས་ཉིད་ཡིན་པའི་ཕྱིར༑ འདུས་མ་བྱས་སྟོང་པ་ཉིད་ནི། ནམ་མཁའ་ཆོས་ཅན། འདུས་མ་བྱས་ཡིན་ཏེ༑ སྐྱེ་འཇིག་དང་བྲལ་བའི་ཕྱིར། འདུས་མ་བྱས་རང་བཞིན་གྱིས་མེད་པ་ཆོས་ཅན༑ ཁྱོད་འདུས་མ་བྱས་སྟོང་པ་ཉིད་ཡིན་ཏེ། ཞེས་སོ། །མཐའ་ལས་ （ ༡༣༦ན ） འདས་པ་སྟོང་ཉིད་ནི། རྟག་ཆད་དང་བྲལ་བའི་དབུ་མ་ཆོས་ཅན། ཁྱོད་མཐའ་ལས་འདས་པ་ཡིན་ཏེ། ཁྱོད་རྟག་ཆད་མཐའ་དང་བྲལ་བའི་ཕྱིར། མཐའ་འདས་པ་བདེན་སྟོང་ཆོས་ཅན། ཁྱོད་མཐའ་འདས་སྟོང་པ་ཉིད་ཡིན་ཏེ། ཞེས་སོ། །ཐོག་མ་དང་ཐ་མ་མེད་པ་སྟོང་པ་ཉིད་ནི། འཁོར་བ་ཆོས་ཅན། ཁྱོད་ཐོག་མ་དང་ཐ་མ་མེད་པ་ཡིན་ཏེ། འདི་ནས་བྱུང་བའི་དང་པོ་དང༌། འདི་ནས་མི་འབྱུང་བའི་ཐ་མ་མེད་པའི་ཕྱིར། སྲིད་པ་བདེན་སྟོང་ཆོས་ཅན། ཁྱོད་ཐོག་མ་དང་ཐ་མ་མེད་པར་སྟོང་པ་ཉིད་ཡིན་ཏེ། ཞེས་སོ། །དོར་བ་མེད་པ་སྟོང་པ་ཉིད་ནི། ཐེག་ཆེན་ཆོས་ཅན༑ ཁྱོད་དོར་བ་མེད་པ་ཡིན་ཏེ། ཁྱོད་ཁྱོད་ནམ་ཡང་འབོར་དུ་མི་རུང་བའི་ཕྱིར། ཁྱབ་སྟེ། དོར་བ་ནི་འཐོར་བའམ་འབོར་བ་ལ་རིགས་པའི་ཕྱིར། །དོར་བ་མེད་པ་བདེན་སྟོང་ཆོས་ཅན། ཁྱོད་དོར་བ་མེད་པ་སྟོང་པ་ཉིད་ཡིན་ཏེ། ཞེས་སོ། །རང་བཞིན་སྟོང་པ་ཉིད་ནི། འདུས་བྱས་སོགས་ཀྱི་ཆོས་ཉིད་ཆོས་ཅན།

ཁྱོད་རང་བཞིན་ཡིན་ཏེ། ཁྱོད་སུས་ཀྱང་མ་བྱས་པའི་གཤིས་ཡིན་པའི་ཕྱིར། ཆོས་ཉིད་བདེན་སྟོང་ཆོས་ཅན། ཁྱོད་རང་བཞིན་སྟོང་པ་ཉིད་ཡིན་ཏེ། ཆོས་ཐམས་ཅད་སྟོང་པ་ཉིད་ནི། ཁམས་བཅོ་བརྒྱད། རེག་ཚོར་བཅུ་གཉིས། གཟུགས་ཅན་ཡིན་མིན། འདུས་བྱས་ཡིན་མིན་རྣམས་ཆོས་ཅན། ཁྱོད་ལ་ཆོས་ཐམས་ཅད་ཅེས་བརྗོད་དུ་རུང་ཏེ། ཁྱོད་ཀྱིས་ཐམས་ཅད་བསྡུས་པའི་ཕྱིར། རང་གི་མཚན་ཉིད་སྟོང་པ་ཉིད་ལ་གཉིས། སྟོང་གཞི་རྒྱས་པར་བྱ་བའི་སྒོ་ནས་བཤད་པ་དང༌། སྟོང་གཞི་བསྡུས་པའི་སྒོ་ནས་བཤད་པའོ། །དང་པོ་ལ་གཉིས༑ སྟོང་ཉིད་ཀྱི་ངོ་བོ་ངོས་བཟུང་བ་དང༌། སྟོང་གཞི་རྒྱས་པར་བཤད་པའོ། ། དང་པོ་ནི། གཟུགས་རུང་སོགས་ཀྱི་མཚན་ཉིད་བདེན་སྟོང་ཆོས་ཅན། ཁྱོད་རང་གི་མཚན་ཉིད་སྟོང་པ་ཉིད་ཡིན་ཏེ། ཞེས་སོ། །གཉིས་པ་ལ་གཉིས། ཕུང་པོ་ལྔའི་སྒོ་ནས་སྤྱིར་བཤད་པ་དང༌། དེ་ཉིད་བྱེ་བྲག་ཏུ་ཕྱེ་ནས་བཤད་པའོ། །དང་པོ་ནི། གཟུགས་རུང་ཆོས་ཅན། ཁྱོད་གཟུགས་ཀྱི་རང་གི་མཚན་ཉིད་ཡིན་ཏེ། ཁྱོད་དེའི་ངོ་བོ་ཡིན་པའི་ཕྱིར། ངོ་བོ་ཉིད་ཀྱིས་མྱོང་བ་ཆོས་ཅན། ཁྱོད་ཚོར་བའི། མཚན་མར་འཛིན་པ་ཆོས་ཅན། འདུ་ཤེས་ཀྱི། ཕུང་པོ་བཞི་ལས་དོན་གཞན་པའི་འདུས་བྱས་ཆོས་ཅན། ཁྱོད་འདུ་བྱེད་ཀྱི། ཡུལ་སོ་སོར་རྣམ་པར་རིག་པ་ཆོས་ཅན། རྣམ་ཤེས་ཀྱི། གཉིས་པ་ （ ༡༣༦བ ） ལ་གཉིས། ཀུན་ནས་ཉོན་མོངས་ཀྱི་མཚན་ཉིད་དང༌༑ རྣམ་བྱང་གི་མཚན་ཉིད་དོ། །དང་པོ་ལ་གཉིས། འཁོར་བས་བསྡུས་པའི་ཆོས་གསུམ་གྱི་དང༌། རྟེན་འབྲེལ་གྱི་མཚན་ཉིད་དོ། །དང་པོ་ནི། སྡུག་བསྔལ་ཆོས་ཅན། ཁྱོད་འཁོར་བས་བསྡུས་པའི་ཕུང་པོའི། འཁོར་བར་འཛིན་པ་ཆོས་ཅན༑ ཁྱོད་འཁོར་བས་བསྡུས་པའི་ཁམས་ཀྱི། སྡུག་བསྔལ་སྐྱེ་བའི་སྒོ་བྱེད་པ་ཆོས་ཅན། འཁོར་བས་བསྡུས་པའི་སྐྱེ་མཆེད་ཀྱི། གཉིས་པ་ནི། རྒྱུ་རྐྱེན་འདུས་ནས་འབྱུང་བ་ཆོས་ཅན། ཁྱོད་རྟེན་འབྲེལ་གྱི། ཛ་ཡར། རྒྱུའི་སྒོ་ནས་རྟེན་འབྲེལ་གྱི་མཚན་ཉིད་བསྟན། ཞེས་སོ། །གཉིས་པ་རྣམ་བྱང་གི་རང་གི་མཚན་ཉིད་ལ་གཉིས།

ལམ་གྱི་བསྡུས་པའི་མཚན་ཉིད་དང༌། འབྲས་བུས་བསྡུས་པའི་མཚན་ཉིད་དོ། །དང་པོ་ནི། གཏོང་བའི་སེམས་པ་ཆོས་ཅན། ཁྱོད་སྦྱིན་པའི་ཕར་ཕྱིན་གྱི། འཆལ་ཚུལ་གྱིས་མི་གདུང་བ་ཆོས་ཅན། ཚུལ་ཁྲིམས་ཀྱི། ཁོང་ཁྲོ་མེད་པ་ཆོས་ཅན། བཟོད་པའི། དགེ་བ་སྤྲོ་བ་ཆོས་ཅན། བརྩོན་འགྲུས་ཀྱི། དགེ་བའི་དམིགས་པ་ལ་སེམས་རྩེ་གཅིག་པ་ཆོས་ཅན། བསམ་གཏན་གྱི། བདེན་མེད་དུ་འཛིན་པ་ཆོས་ཅན། ཤེས་རབ་ཀྱི། ཕར་ཕྱིན་དྲུག་གི་མཚན་ཉིད་ཆོས་ཅན། རང་འགར་བཤད་པ་མ་ཡིན་ཏེ། མདོ་ཇི་ལྟ་བ་བཞིན་དུ་བཤད་པའི་ཕྱིར། བསམ་གཏན་བཞི་ཆོས་ཅན། སངས་རྒྱས་ཀྱིས༑ མི་འཁྲུགས་པའི་མཚན་ཉིད་ཅན་དུ་གསུངས་པའི་རྒྱུ་མཚན་ཡོད་དེ། ཁྱོད་ཁོང་ཁྲོ་སྤངས་པས་འཐོབ་པའི་རྒྱུ་མཚན་གྱིས་དེ་ལྟར་གསུངས་པའི་ཕྱིར། ཚད་མེད་བཞི་དང་གཟུགས་མེད་བཞི་ལའང་སྦྱར་རོ། །ཡང་ན་འཁྲུག་པ་མེད་པ་ཆོས་ཅན༑ ཁྱོད་བསམ་གཏན་བཞིའི། ཞེས་དང༌། ཚད་མེད་གཟུགས་མེད་ལའང་སྦྱར་རོ༑ ༑ཐར་པར་ངེས་པར་འབྱུང་བྱེད་ཆོས་ཅན། ཁྱོད་བྱང་ཕྱོགས་སོ་བདུན་གྱི ། ཞེས་དང༌། ངོ་བོ་ལ་བདེན་པར་མེད་པ་ཆོས་ཅན། རྣམ་པར་ཐར་པའི་སྒོ་སྟོང་པ་ཉིད་ཀྱི་ཏིང་ངེ་འཛིན་གྱི། རྒྱུ་བདེན་པའི་མཚན་མ་ཞི་བ་ཆོས་ཅན། ཁྱོད་རྣམ་པར་ཐར་པའི་སྒོ་མཚན་མ་མེད་པའི་ཏིང་ངེ་འཛིན་གྱི། འཁོར་བའི་རང་བཞིན་ཤེས་ནས་སྲིད་པའི་ཕུན་ཚོགས་ལ་སྨོན་པ་མེད་པ་ཆོས་ཅན། ཁྱོད་རྣམ་པར་ཐར་པའི་སྒོ་སྨོན་པ་མེད་པའི་ཏིང་ངེ་འཛིན་གྱི། སྙོམས་འཇུག་གི་སྒྲིབ་པ་ལས་རྣམ་པར་གྲོལ་བར་བྱེད་པ་ཆོས་ཅན། ཁྱོད་ （ ༡༣༧ན ） རྣམ་ཐར་གྱི། གཉིས་པ་འབྲས་བུ་བསྡུས་པའི་མཚན་ཉིད་ནི། ཤེས་བྱ་ཐམས་ཅད་ཐོགས་མེད་དུ་ཤེས་པ་ཆོས་ཅན། ཁྱོད་སྟོབས་ཀྱི། དམ་བཅས་པ་ལྟར་བསྟན་པ་ཆོས་ཅན། ཁྱོད་མི་འཇིག་པའི། སྟོབས་སོགས་གཏུགས་པ་མེད་པ་ཆོས་ཅན། སོ་སོ་ཡང་དག་རིག་པའི། འགྲོ་བ་ལ་ཕན་པ་སྒྲུབ་པ་ཆོས་ཅན། བྱམས་པ་ཆེན་པོའི། སྡུག་བསྔལ་ཅན་གྱི་སེམས་ཅན་སྐྱོབ་པ་ཆོས་ཅན། སྙིང་རྗེ་ཆེན་པོའི།

སེམས་ཅན་ཐམས་ཅད་བདེ་བ་དང་ལྡན་པ་ལ་དགའ་བ་ཆོས་ཅན། དགའ་བ་ཆེན་པོའི། སེམས་ཅན་ལ་ཆགས་སྡང་མེད་པ་ཆོས་ཅན། བཏང་སྙོམས་ཆེན་པོའ། འཁྲུལ་བ་སོགས་ཀྱི་མི་འཕྲོག་པ་ཆོས་ཅན༑ སངས་རྒྱས་ཀྱི་ཆོས་མ་འདྲེས་པའི། སྟོང་པ་ཆོས་ཅན། འཁྲུལ་བ་སོགས་ཀྱིས་མི་འཕྲོག་ཏེ། དེ་རྣམས་ཀྱིས་ཐུབ་པར་མི་ནུས་པའི་ཕྱིར། ཤེས་བྱ་ཐམས་ཅད་མངོན་སུམ་དུ་མཁྱེན་པ་ཆོས་ཅན། ཁྱོད་རྣམ་མཁྱེན་གྱི་རང་གི་མཚན་ཉིད་ཡིན་ཏེ། ཁྱོད་དེའི་རང་གི་ངོ་བོ་ཡིན་པའི་ཕྱིར། ཉན་རང་གི་མཁྱེན་པ་ཆོས་ཅན། ཤེས་བྱ་ཐམས་ཅད་ཅིག་ཅར་མངོན་སུམ་དུ་མཁྱེན་པ་མ་ཡིན་ཏེ། ཉི་ཚེ་བའི་ཡུལ་ཅན་ཡིན་པའི་ཕྱིར། འདུས་བྱས་དང་འདུས་མ་བྱས་ཀྱི་མཚན་ཉིད་བདེན་པས་སྟོང་པ་ཆོས་ཅན། ཁྱོད་རང་གི་མཚན་ཉིད་སྟོང་པ་ཉིད་ཡིན་ཏེ། ཁྱོད་དེའི་ཆོས་ཉིད་ཡིན་པའི་ཕྱིར། རང་གི་མཚན་ཉིད་སྟོང་པ་ཉིད་བཤད་ཟིན་ཏོ། །མི་དམིགས་པ་སྟོང་པ་ཉིད་ནི། དུས་གསུམ་ལ་མི་དམིགས་པ་ཞེས་བརྗོད་པའི་རྒྱུ་མཚན་ཡོད་དེ། ད་ལྟར་བ་རང་དུས་ཀྱི་འོག་དང༌། འདས་མ་འོངས་ད་ལྟར་དུ་མི་དམིགས་པའི་རྒྱུ་མཚན་གྱིས་དེ་ལྟར་བཤད་པའི་ཕྱིར་རམ་ཡང་ཆོས་སྔར་ལ། དུས་གསུམ་བདེན་པར་མི་དམིགས་པའི་རྒྱུ་མཚན་གྱིས་དེ་ལྟར་བརྗོད་པའི་ཕྱིར། ད་ལྟར་བ་བདེན་པར་མི་དམིགས་ཏེ། དེ་སྐད་ཅིག་གཉིས་པར་མི་གནས་པའི་ཕྱིར༑ འདས་མ་འོངས་བདེན་པར་མི་དམིགས་ཏེ། འདས་པ་ད་ལྟའི་དུས་ཞིག་ཅིང༌༑ མ་འོངས་པ་ད་ལྟའི་དུས་མ་སྐྱེས་པའི་ཕྱིར། ཁྱབ་སྟེ། བདེན་ན་རྟག་ཏུ་ཡོད་དགོས་པའི་ཕྱིར། མི་དམིགས་པ་བདེན་སྟོང་ཆོས་ཅན། ཁྱོད་མི་དམིགས་པ་སྟོང་པ་ཉིད་ཡིན་ཏེ། ཁྱོད་དེའི་ཆོས་ཉིད་ཡིན་པའི་ཕྱིར། མི་དམིགས་པ་ཆོས་ཅན། ཁྱོད་རང་བཞིན་གྱིས་མེད་དེ། ཁྱོད་དོན་དམ་པར་རྟག་མི་རྟག་གང་རུང་དུ་མེད་པའི་ （ ༡༣༧བ ） ཕྱིར། དངོས་པོ་རྣམས་ཆོས་ཅན། ཁྱོད་ལ་རྒྱུ་རྐྱེན་འདུས་པ་ལས་བྱུང་བའི་བདེན་པའི་ངོ་བོ་ཉིད་མེད་དེ། ཁྱོད་རྒྱུ་རྐྱེན་ལས་འབྱུང་བའི་ཕྱིར།

དེས་ན་རྒྱུ་རྐྱེན་འདུས་པ་ལས་བྱུང་བ་བདེན་པའི་དངོས་པོར་མེད་པའི་ངོ་བོ་ནི་དངོས་པོ་མེད་པའི་ངོ་བོ་ཉིད་ཅེས་བྱའོ། །རྒྱུ་རྐྱེན་འདུས་པ་ལས་བྱུང་བ་བདེན་སྟོང་ཆོས་ཅན༑ ཁྱོད་དངོས་པོ་མེད་པའི་ངོ་བོ་ཉིད་སྟོང་པ་ཉིད་ཡིན་ཏེ། ཁྱོད་རྒྱུ་རྐྱེན་འདུས་པ་ལས་བྱུང་བའི་ཆོས་ཉིད་ཡིན་པའི་ཕྱིར། ཕུང་པོ་ལྔ་ཆོས་ཅན། དངོས་པོ་ཡིན་ཏེ། དོན་བྱེད་ནུས་པའི་ཕྱིར། ཕུང་པོ་བདེན་སྟོང་ཆོས་ཅན། དངོས་པོ་སྟོང་པ་ཉིད་ཡིན་ཏེ༑ ནམ་མཁའ་དང་མྱང་འདས་ཆོས་ཅན། དངོས་པོ་མེད་པ་ཡིན་ཏེ། དོན་བྱེད་མི་ནུས་པའི་ཕྱིར། མཁའ་སོགས་བདེན་སྟོང་ཆོས་ཅན། དངོས་པོ་མེད་པ་སྟོང་པ་ཉིད་ཡིན་ཏེ། རང་བཞིན་བདེན་སྟོང་ཆོས་ཅན། ཁྱོད་རང་བཞིན་སྟོང་པ་ཉིད་ཡིན་ཏེ༑ ཆོས་ཉིད་ཆོས་ཅན། ཁྱོད་རང་བཞིན་ཡིན་ཏེ། ཁྱོད་སུས་ཀྱང་མ་བྱས་པའི་གཤིས་ལུགས་ཡིན་པའི་ཕྱིར། དེ་བཞིན་ཉིད་ཆོས་ཅན། ཁྱོད་ལ་གཞན་གྱི་དངོས་པོ་ཞེས་བརྗོད་པའི་རྒྱུ་མཚན་ཡོད་དེ། ཀུན་རྫོབ་ལས་གཞན་མཆོག་ཏུ་གྱུར་པའི་དེ་ཁོ་ན་ཉིད་གནས་པའི་རྒྱུ་མཚན་གྱིས་དང༌། འཇིག་རྟེན་པའི་ཤེས་པ་ལས་གཞན་འཇིག་རྟེན་ལས་འདས་པའི་ཡེ་ཤེས་ཀྱིས་མངོན་སུམ་དུ་རྟོགས་པའི་རྒྱུ་མཚན་གྱིས་དང༌། ཡང་དག་པའི་མཐའ་མྱང་འདས་ཆོས་ཅན། ཆོས་འདྲ། འཁོར་བ་ལས་གཞན་དུ་གནས་པའི་རྒྱུ་མཚན་གྱིས་དེ་ལྟར་བཤད་པའི་ཕྱིར། གཞན་གྱི་སྒྲ་གསུམ་ལ་འཇུག་སྟེ། ཀུན་རྫོབ་ལས་དང་འཇིག་རྟེན་པའི་ཤེས་པ་ལས་དང༌། ཚུ་རོལ་སྲིད་པ་ལས་གཞན་ན། དེ་བཞིན་ཉིད་སོགས་གསུངས་སོ། །བདེན་སྟོང་ཆོས་ཅན། གཞན་གྱི་ངོ་བོ་སྟོང་པ་ཉིད་ཡིན་ཏེ། གཞན་དངོས་ཀྱི་ཆོས་ཉིད་ཡིན་པའི་ཕྱིར་རོ། །དེ་ལྟར་བཤད་པའི་སྟོང་གཞི་དང༌། སྟོང་གཞི་བདེན་སྟོང་ཡིན་པའི་རིགས་པ་དང༌། སྟོང་གཞི་བདེན་སྟོང་སྟོང་ཉིད་དུ་སྒྲུབ་པའི་རིགས་པ་རྣམས་ཆོས་ཅན༑ རང་དགར་བྱས་པ་མ་ཡིན་ཏེ། ཤེར་ཕྱིན་གྱི་མདོ་བཞིན་དུ་བཤད་པའི་ཕྱིར༑ གཉིས་པ་མཇུག་བསྡུ་བ་ལ་གཉིས།

རང་ཉིད་ཐབས་ཤེས་ཀྱི་ཡོན་ཏན་ཁྱད་པར་ཅན་དང་ལྡན་པར་བསྟན་པ་དང༌། དེའི་སྟོབས་ཀྱིས་རང་གཞན་གཉིས་ཀ་སངས་རྒྱས་ཀྱི་སར་འཇུག་པར་བསྟན་པའོ། །དང་པོ་ལ་གཉིས། རང་རྒྱུད་མཛེས་པར་བྱེད་པའི་ （ ༡༣༨ན ） ཐབས་ཤེས་ཁྱད་པར་ཅན་ལ་གནས་པར་བསྟན་པ་དང༌། གཞན་རྒྱུད་ཟིལ་གྱིས་གནོད་པའི་ཤེས་རབ་མྱུར་དུ་འཐོབ་ནུས་སུ་བསྟན་པའོ༑ ༑དང་པོ་ལ་གཉིས། ཤེས་རབ་ཁྱད་པར་ཅན་ལ་གནས་པར་བསྟན་པ་དང༌། ཐབས་ཁྱད་བཅུ་ལ་གནས་པར་བསྟན་པའོ། །དང་པོ་ནི། སྲིད་གསུམ་བདེན་སྟོང་དུ་མངོན་སུམ་དུ་རྟོགས་པའི་ས་དྲུག་པ་ལ་གནས་པའི་སེམས་དཔའ་ཆོས་ཅན། ཀུན་རྫོབ་ཏུ་འགོག་པ་ལ་སྙོམས་པར་འཇུག་ཏེ། བསམ་གཏན་མཐར་ཕྱིན་ལ་བསྟན་པའི་ཤེར་ཕྱིན་ཁྱད་པར་ཅན་ཐོབ་པའི་ཕྱིར། གཉིས་པ་ནི། ཆོས་ཅན། འགོག་པ་ལ་སྙོམས་པར་འཇུག་ཀྱང་འགྲོ་བ་སྐྱོབ་པའི་བློ་མི་འདོར་ཏེ། ཁྱོད་སྙིང་རྗེ་ཆེན་པོ་སྐྱེད་པར་བྱེད་པའི་ཕྱིར། གཉིས་པ་ནི། ཆོས་ཅན། གཞན་རྒྱུད་ཟིལ་གྱིས་གནོན་པའི་ཤེས་རབ་མྱུར་ཏུ་འཐོབ་ཏེ། ས་བདུན་མྱུར་དུ་ཐོབ་ནས་ཉན་རང་བློའི་སྟོབས་ཀྱིས་ཟིལ་གྱིས་གནོན་པའི་ཕྱིར། གཉིས་པ་ནི། ཆོས་ཅན། རང་གཞན་གཉིས་ཀ་རྒྱལ་བའི་སར་བགྲོད་པར་བྱེད་དེ། རང་གཞན་གཉིས་ཀས་སྐུ་གཉིས་ཀྱི་རྒྱུ་ཕུལ་ཕྱིན་འགྲུབ་པར་བྱེད་པའི་ཕྱིར་ཏེ། སྙིང་རྗེ་དང་སེམས་བསྐྱེད་ཀྱི་སྟོབས་ཀྱིས་དང་ཕྱིན་དྲུག་ལ་གནས་ཤིང༌། གཞན་ཡང་དེ་ལ་གནས་པར་བྱེད་པའི་ཕྱིར། མཚམས་སྦྱར་རྩ་འགྲེལ་གྱི་སྦྱོར་ཚུལ་སླའོ། །སེམས་སྐྱེད་པ་དྲུག་པ་བཤད་ཟིན་ཏོ།། །།རི་དབང་ལྟར་བརྟན་རེ་འདོད་ཀུན་སྟེར་བའི། །ལོ་ཀའི་མགོན་པོ་ལེ་ལོ་ཀུན་སྤངས་ཏེ། །ཤ་རུས་གཏིང་ནས་དད་གུས་ཤེ་མོང་གིས། །ས་སྟེང་ཟླ་མེད་མཆོད་ལ་སོ་ཆིས་བགྱི། །སུ་དག་ཕན་པའི་གྲོགས་བཟང་སོ་སོར་འདོར།

།ཤེ་མོང་བསྐྱངས་ནས་སྡིག་གྲོགས་ཤི་འཆང་བྱེད། །ལེ་ལོས་ལོ་ཟླར་འདས་ཀྱང་འཕྲིག་མེད་པ། །རོ་འདྲ་རི་མོའི་གཟུགས་ཅན་མཐོང་བས་སྐྱོ། ། ཅ༧ སེམས་བསྐྱེད་བདུན་པ་བཤད་པ། གཉིས་བསླབ་པ་གསུམ་གྱི་འབྲས་བུའི་སྒོ་ནས་ཕྱེ་བའི་ས་བཤད་པ་ལ་གཉིས༑ མཚན་མེད་ལ་རྩོལ་བ་མཐར་ཐུག་པའི་ས་བཤད་པ་དང༌། མཚན་མེད་ལ་རྩོལ་མེད་ལྷུན་གྲུབ་ཀྱི་ས་བཤད་པའོ། །དང་པོ་ལ་གཉིས། རབ་བྱེད་ཀྱི་གཞུང་དང༌༑ རབ་བྱེད་ཀྱི་མཚན་ནོ། །དང་པོ་ལ་གཉིས། མཚམས་སྦྱར་ཏེ་རྩ་བ་དང༌། འགྲེལ་པའོ། །དང་པོ་ལ་གཉིས། ཤེས་རབ་ཁྱད་པར་ཅན་དང་ལྡན་པར་བསྟན་པ་དང༌༑ ཐབས་ཀྱི་ཕར་ཕྱིན་ལྷག་པར་བསྟན་པའོ། །དང་པོ་ནི། （ ༡༣༨བ ） ས་བདུན་པ་ལ་གནས་པའི་སེམས་དཔའ་ཆོས་ཅན། ཆོས་ཉིད་མངོན་སུམ་དུ་བྱེད་པའི་ནུས་པ་ཁྱད་པར་ཅན་ཐོབ་ཏེ། སྐད་ཅིག་རེ་རེར་ཆོས་ཉིད་ལ་མངོན་སུམ་དུ་འཇུག་ལྡང་ནུས་པའི་ཕྱིར། གཉིས་པ་ནི། ཆོས་ཅན། ཐབས་ཀྱི་ཕར་ཕྱིན་ལྷག་པ་ཡིན་ཏེ། ཐབས་ཀྱི་ཕར་ཕྱིན་མི་མཐུན་ཕྱོགས་དང་འདྲེས་པ་མི་སྲིད་པ་ཐོབ་པའི་སེམས་དཔའ་ཡིན་པའི་ཕྱིར། གཉིས་པ་ལ་གཉིས། ཡང་དག་མཐའ་ལ་འཇུག་པའི་ཤེས་རབ་ཀྱི་ནུས་པ་ཁྱད་པར་ཅན་བཤད་པ་དང༌། ཐབས་ཀྱི་ཕར་ཕྱིན་ལྷག་པར་བསྟན་པའོ། །འདི་ལ་གཉིས། དངོས་ཀྱི་དོན་དང༌། ཕར་ཕྱིན་ལྷག་མ་བཞི་ཤེར་ཕྱིན་ཉིད་ལས་ཕྱེ་བར་བསྟན་པའོ། །འདིའི་སྐབས་ཀྱི་ས་བཅུ་པའི་མདོར་གྲུ་བོ་ཆེ་རྒྱ་མཚོར་གནས་ཀྱང་ཆུའི་ཉེས་པས་མ་གོས་པ་དཔེར་བྱས་ནས། འགོག་པ་ལ་འཇུག་ཀྱང་འགོག་པ་མངོན་སུམ་དུ་མི་བྱེད་པ་དོན་དུ་སྦྱར་ཡོད་དོ། །སེམས་བསྐྱེད་པ་བདུན་པ་བཤད་ཟིན་ཏོ།། །།ཧེ་རུ་ཀ་ལྟས་ཧེ་འཛུམ་ལྡན་བཞིན་པས། །ཨུ་དུམ་ཚལ་ལྟའི་དམ་ཆོས་ཨ་ལི་ཀའི། །གདངས་ལྟར་སྙན་པས་དུས་སུ་ལེགས་འདོམས་པ། །འཇམ་དབྱངས་བླ་མར་རྟག་ཏུ་སྐྱབས་སུ་མཆི། །ཨ་ན་ཚུགས་ཀྱི་ཨུ་ཚུགས་དྲག་པོ་ཡིས། །ཧ་ཐལ་དམན་པའི་སྤྱོད་པ་ཧུ་རེ་བྱེད། །དམ་པའི་མགོན་དང་ཕན་གྲོགས་སུན་འབྱིན་པའི༑ ༑སྡིག་པའི་གྲོགས་པོ་མང་པོ་མཐོང་བས་སྐྱོ།

། ཅ༨ སེམས་བསྐྱེད་པ་བརྒྱད་པ་བཤད་པ། གཉིས་པ་ལ་གཉིས། མཚན་མེད་ལ་རྩོལ་མེད་གཞོན་ནུའི་ས་བཤད་པ་དང༌༑ མཚན་མེད་ལ་རྩོལ་མེད་རྒྱབ་ཚབ་དང་དབང་བསྐུར་བའི་ས་བཤད་པའོ། ། དང་པོ་ལ་གཉིས། རབ་བྱེད་ཀྱི་གཞུང་དང༌། རབ་བྱེད་ཀྱི་མཚན་ནོ། །དང་པོ་ལ་གཉིས༑ སྤྱིའི་མཚམས་སྦྱར་བ་དང༌། སོ་སོའི་དོན་བཤད་པའོ། །འདི་ལ་གཉིས། ས་ལ་འཇུག་པའི་དགོས་པ་བཤད་པ་དང༌། ཞུགས་པའི་སའི་ཡོན་ཏན་བཤད་པའོ༑ ༑དང་པོ་ལ་གཉིས། རྩ་བ་དང༌། འགྲེལ་པའོ། །དང་པོ་ནི། ཆོས་ཅན། མེས་པོའི་ཤུལ་བཞག་ལས། ཀུན་མཁྱེན་བློ་གྲོས་རིན་ཆེན་སེང་གེའི་གསུང༌། རྣམ་བཤད་དགོངས་པ་རབ་གསལ་གྱི་དེ་ཉིད་གསལ་བྱེད། -PAGE 410--PAGE 373-