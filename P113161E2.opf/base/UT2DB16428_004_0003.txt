རྣམ་ཐར་མདོར་བསྡུས།

གུང་རུ་རྒྱལ་མཚན་བཟང་པོ་ནི་རྗེ་ཙོང་ཁ་པའི་དངོས་སློབ་ཡི་དམ་གྱི་ལུང་བསྟན་པ་ཞིག་ཡིན་ལ་འཕྲིན་ལས་ནམ་མཁའ་དང་མཉམ་པའི་བུ་ཆེན་བཞིའམ་ལྔའི་ཡ་གྱལ་ཞིག་ཀྱང་ཡིན། དགེ་སློང་མ་དཔལ་མོའི་སྐྱེ་བར་གྲགས། རྗེ་འདི་མདོ་སྟོད་ལྷོ་རོང་གུང་རུའི་ཡུལ་དུ་རབ་བྱུང་དྲུག་པའི་ཆུ་ཕག་སྤྱི་ལོ་（ 1383） ལོར་སྐུ་འཁྲུངས། ལུང་དང་རིགས་པ་སྨྲ་བ་ལ་མཚུངས་པ་མེད་པས་མཚུངས་མེད་ཆོས་རྗེ་དང༌། མདོ་སྟོད་པ་རྒྱལ་མཚན་དཔལ་བཟང༌། མདོ་ཁམས་སྟོད་པ་དྷྭ་ཛ་བྷ་དྲ། འཁར་ཐོགས་པ་རྒྱལ་མཚན་བཟང་པོ་བཅས་མཚན་གྱི་རྣམ་གྲངས་མང༌། གཞོན་ནུའི་དུས་ནས་གསང་ཕུར་ཕེབས། རྗེ་ཡབ་སྲས་དང༌། བྱང་སེམས་རྭ་སྒྲེང་བ་ཆེན་པོ་སོགས་ཚུལ་བཞིན་དུ་བསྟེན་ནས་དཀའ་བཞི་ལ་མཁས་པའི་གྲགས་པ་ཐོབ༑ ཁྱད་པར་དབུ་མ་ལ་རྩལ་དུ་ཐོན། རྗེ་ཙོང་ཁ་བས་མཁན་པོ་དང༌། འདུལ་འཛིན་གྲགས་པ་རྒྱལ་མཚན་གྱིས་ལས་སློབ། རྒྱལ་ཚབ་དར་མ་རིན་ཆེན་གྱིས་གསང་སྟོན་མཛད་དེ་བསྙེན་རྫོགས་ཀྱི་སྡོམ་པ་བཞེས། ལྷོ་བྲག་གྲུབ་ཆེན་ནམ་མཁའ་རྒྱལ་མཚན་ལས་ཀྱང་ཆོས་གསན་པར་སྣང༌། གསང་ཕུ་བཻ་སེར་དུ་འཆད་ཉན་གྱི་སློབ་དཔོན་མཛད། ལོ་ཆེན་དྭགས་པོ་བ་དང༌། སློབ་དཔོན་དགེ་ལེགས་རྒྱལ་མཚན་རྩོད་པས་ཕམ་པར་བྱས། དེ་ནས་སེ་རའི་མཁན་ཐོག་གསུམ་པར་ཕེབས༑ བསྟོད་པ་གྲྭ་ཚང་བཏབ། འདུལ་འཛིན་གྲགས་པ་རྒྱལ་མཚན་གཤེགས་རྗེས་བཙུན་མོ་ཚལ་དགོན་དང་གདན་ས་ཉིས་འཛིན་གྱི་སྒོ་ནས་ཆོས་གསུངས། དེ་བཞིན་རྩེད་ཐང་དང༌། སྐྱོར་མོ་ལུང་གཉིས་སུ་ཡང་འཆད་ཉན་རྩོམ་གསུམ་གྱི་བྱ་བ་མཛད། དགེ་སློང་མ་དཔལ་མོའི་ཐུགས་དམ་གྱི་རྟེན་འཕགས་པ་ཐུགས་རྗེ་ཆེན་པོ་འཕགས་མ་ཉིད་ཀྱིས་ཉང་བྲན་གྱི་བྲག་ནོར་བུ་དགའ་འཁྱིལ་འདྲ་བའི་འོག་ཏུ་གཏེར་དུ་སྦས་པ་རྗེ་ཉིད་ཀྱིས་གཏེར་ནས་བཏོན་ཅིང་སེ་རའི་འདུ་ཁང་ཆེན་མོའི་གཟིམས་ཆུང་འཆི་མེད་དཔལ་སྟེར་ཏེ་ཐུགས་རྗེ་ལྷ་ཁང་གི་རྟེན་གཙོར་བཞུགས་སུ་གསོལ། ལྷོ་བྲག་གྲུབ་ཆེན་ཕྱག་རྡོར་པའི་དྲུང་ནས་གྲུབ་ཆེན་ཉིད་དང་རྗེ་ཙོང་ཁ་པ་མཇལ་ཚུལ་གྱི་སྐོར་རྣམས་ཞུས།

སློབ་མ་ཡང་གསང་ཕུ་བ་དཔལ་ལྡན་སེང་གེ་དང༌། གུང་རུ་ཆོས་རྗེ་རིན་ཆེན་བྱང་ཆུབ། ཀུན་ལེགས་པ། པུ་ཏོ་བླ་མ་གཞོན་ནུ་དཀོན་མཆོག འབྲོང་སྟེང་བླ་མ་སངས་རྒྱས་ཚུལ་ཁྲིམས། དཔུང་མཁར་བླ་མ་རྒྱལ་མཆོག་པ། རི་ཁ་བླ་མ་གྲོགས་འོང་བ། བྱིའུ་གནས་བརྟན་པ། ཀོང་པོ་རི་ཁ་དགོན་གྱི་བླ་མ་གྲགས་པ་འོད་ཟེར་སོགས་གཞན་དོན་ནུས་པ་མང་དུ་བྱུང༌། དགུང་ལོ་རེ་བརྒྱད་པ་རབ་བྱུང་བརྒྱད་པའི་ལྕགས་རྟ་སྤྱི་ལོ་（ 1450） ལོར་གཤེགས༑ གདུང་རྟེན་ནི་སེར་སྔགས་གྲྭ་ཚང་གི་འོད་དཔག་ལྷ་ཁང་གི་གཞོགས་གཡས་སུ་བཞུགས་ཤིང་ད་དུང་རྗེ་ཉིད་ཀྱི་ཕྱག་འཁར་བྱིན་ཅན་ཞིག་ཀྱང་སེ་རའི་ཚོགས་ཆེན་འདུ་ཁང་ཆེན་མོའི་ཡང་ཐོག་ཐུགས་རྗེ་ལྷ་ཁང་དུ་བཞུགས། གསུང་འབུམ་གྲས་ ལ། སྟོང་མཐུན་རྒྱས་འབྲིང་བསྡུས་གསུམ་དང༌། དབུ་མའི་ལྟ་ཁྲིད། བདག་མེད་པའི་དོན་སྒོམ་ཚུལ་གྱི་རིམ་པ། དབུ་མའི་སྤྱི་དོན་བློ་བཟང་དགའ་བསྐྱེད། རྩ་བ་ཤེས་རབ་ཀྱི་འགྲེལ་བ། རིགས་པ་དྲུག་ཅུ་པའི་འགྲེལ་བ། རྩོད་བཟློག་གི་འགྲེལ་བ། བཞི་བརྒྱ་བའི་འགྲེལ་བ། དབུ་མ་རྒྱན་གྱི་འགྲེལ་བ། དབུ་མ་འཇུག་པའི་རྣམ་བཤད་རྟེན་འབྱུང་གི་དེ་ཉིད་གསལ་བྱེད། ཤེས་རབ་སྙིང་པོའི་འགྲེལ་བ། རྟེན་འབྲེལ་བསྟོད་པའི་འགྲེལ་བ། རྟོགས་བརྗོད་མདུན་ལེགས་མའི་འགྲེལ་བ། མངོན་རྟོགས་རྒྱན་གྱི་འགྲེལ་བ་མཁས་པའི་ཡིད་འཕྲོག་དང༌།ཕར་ཕྱིན་བྱམས་པའི་དགོངས་རྒྱན། མདོ་སྡེ་རྒྱན་གྱི་འགྲེལ་བ། དབུས་མཐའ་རྣམ་འབྱེད་ཀྱི་འགྲེལ་བ། ཆོས་ཉིད་རྣམ་འབྱེད་ཀྱི་འགྲེལ་བ། མངོན་པ་མཛོད་ཀྱི་འགྲེལ་བ། འདུལ་བའི་སྤྱི་དོན། ཚད་མའི་བསྟན་བཅོས་མཁས་པ་དགའ་བསྐྱེད་སོགས་མཁས་པ་མགུ་བ་བསྐྱེད་པའི་བསྟན་བཅོས་མཐའ་ཡས་པ་མཛད་པ་སོགས་འཕྲིན་ལས་ནམ་མཁའ་དང་མཉམ་པ་བྱུང་ངོ༌།། །།དཔལ་བརྩེགས་བོད་ཡིག་དཔེ་རྙིང་ཞིབ་འཇུག་ཁང་ནས་གྲྭ་བློ་བཟང་ཆོས་འབྱོར་གྱྀས་བཀོད།རྣམ་ཐར་མདོར་བསྡུས།རྣམ་ཐར་མདོར་བསྡུས། PAGE 2-PAGE 3-PAGE

1